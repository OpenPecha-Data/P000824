(༥)༄༅༎ རྒྱ་གར་སྐད་དུ་།
མ་ཧ་ཡཀྴ་སིདྡྷི་ཕ་ལ་ཏན་ཏྲ་།
བོད་སྐད་དུ་།
གནོད་སྦྱིན་ཆེན་པོ་དངོས་གྲུབ་བཟང་པོའི་རྒྱུད་༎
གནོད་སྦྱིན་གྱི་དེད་དཔོན་རྡོ་རྗེ་འཛིན་ལ་ཕྱག་འཚལ་ལོ་༎
འདི་སྐད་བདག་གིས་ཐོས་པའི་དུས་གཅིག་ན་།
རི་རབ་ལྷུན་པོའི་བྱང་ཕྱོགས་ན་གཉའ་ཤིང་འཛིན་གྱི་ཁ་ཤེད་ན་༎
རིན་ཆེན་མཛེས་པའི་གཞལ་ཡས་ཁང་༌༎
མཛེས་པའི་རྒྱན་གྱིས་སྤྲས་པ་ནི་༎
ཨ་པ་ར་ཞེས་སྐུ་མདོག་དཀར་༎
རིན་པོ་ཆེ་ཡི་སྲོག་ཞུ་གསོལ་༎
སྐུ་ཡི་སྤྲུལ་པ་མ་ངེས་ཏེ་༎
སྣ་ཚོགས་དག་ཏུ་སྤྲུལ་པ་སྟོན་༎
གཡས་བུམ་གཡོན་ན་སྒྲམ་བུ་བསྣམས་༎
རལ་བས་ས་གཞི་ཁེབས་པའོ་༎
རིན་ཆེན་ཀུན་རྒྱན་ནོར་གྱི་ལྷ་༎
སྤྲུལ་པ་མ་ངེས་སྣ་ཚོགས་སྟོན་༎
སྔོན་གྱི་གནོད་སྦྱིན་གཙུག་ཕུད་ལྔ་༎
དེ་ཚེ་ཕྱག་ན་རྡོ་རྗེ་ཡིས་༎
ཕྱག་རྒྱ་རྩེ་སྤྲད་ཐུགས་ཀར་གཏད་༎
དམ་རྡོ་ཕ་ཝམ་ལོང་བུ་བཟུང་༌༎
དམ་ཆུ་བདུད་རྩི་འོད་དཀར་བླུག་། ས་བཅུའི་བྱང་སེམས་མངའ་ཡང་གསོལ་༎
མཐུ་སྟོབས་བདག་པོར་བཀའ་ཡང་སྩལ་༎
རིན་ཆེན་ནོར་ལྟར་མངའ་ཡང་གསོལ་༎
བྱང་ཆུབ་སྒྲུབ་པའི་སྟོབས་མཛད་པ་༎
དབང་བསྐུར་གསང་མཚན་བསྟན་པ་དང་༌༎
མིང་ནི་འདི་ཞེས་མཚན་ཡང་གསོལ་༎
ཀྱེ༈གསང་བའི་བདག་པོ་རྡོ་རྗེ་འཛིན་༎
བདག་དང་ཡུལ་འཁོར་སྲོག་སྙིང་འབུལ་༎
བདག་ནི་འཇིག་རྟེན་སྲིད་གསུམ་ལ་༎
དབང་བསྐུར་ཆོས་སྐྱོང་དབང་ཅིག་གསོལ་༎
དེ་ནས་གསང་བའི་བདག་པོ་ཡིས་༎
དབང་བསྐུར་བྱིན་གྱིས་བརླབས་ནས་སུ་༎
ཨ་པ་ར་ཞེས་མཚན་ཡང་བཏགས་༎
གུས་པས་བཏུད་ནས་རང་སྲོག་ཕུལ་༎
ཨོམ་ཧྲིམ་ཛ་ཨ་པ་ར་ཙིཏྟ་ཛ་ཛ་།
ཞེས་ཕུལ་ལོ་༎
དངོས་གྲུབ་བཟང་པོའི་རྒྱུད་ལས་།
གླེང་གཞིའི་ལེའུ་སྟེ་དང་པོའོ་༎  ་༎ ཀྱེ་གསང་བདག་རྡོ་རྗེ་འཛིན་༎
གནས་དང་སེམས་བསྐྱེད་མནྡལ་དང་༌༎
རྫས་དང་ལྷ་སྒོམ་མཆོད་པ་དང་༌༎
གསང་སྔགས་བཟླས་དང་གྲུབ་རྟགས་དང་༌༎
དམ་ཚིག་གསོ་བ་ཁ་ཚར་དང་༌༎
རྒྱུད་གཏད་པ་དང་བཅུ་གཅིག་པའོ་༎
རིམ་པས་མ་ནོར་བཀའ་སྩལ་འཚལ་༎
ཅེས་དངོས་གྲུབ་བཟང་པོའི་རྒྱུད་ལས་།
གླེང་བསླང་བའི་ལེའུ་སྟེ་གཉིས་པའོ་༎  ་༎ གསང་བདག་ཆེན་པོས་བཀའ་སྩལ་པ་༎
ཉོན་ཅིག་གནོད་སྦྱིན་འཁོར་སྡེ་རྣམས་༎
བྱང་ཤར་གནོད་སྦྱིན་ཡོད་པ་དང་༌།
གཙང་ཞིང་དབེན་ལ་ཉམས་དགའ་དང་༌༎
ཡིད་འོང་བར་ཆད་མེད་པར་བསྒྲུབ་༎
བཀྲ་ཤིས་ཉམས་དགའ་མཐུན་པར་བསྒྲུབ་༎
དངོས་གྲུབ་བཟང་པོའི་རྒྱུད་ལས་།
གནས་བསྟན་པའི་ལེའུ་སྟེ་གསུམ་པའོ་༎།
། གསང་བདག་ཆེན་པོས་བཀའ་སྩལ་པ་༎
གཉིས་པ་སེམས་བསྐྱེད་བསྟན་པ་ནི་༎
རྣམ་པ་གསུམ་དུ་ཤེས་པར་བྱ་༎
དང་པོ་བླ་མ་དཀོན་མཆོག་མཆོད་༎
གཉིས་པ་དབུལ་འཕོངས་དོན་བྱ་ཞིང་༌༎
གསུམ་པ་རང་གི་ཆོས་རྒྱགས་སུ་༎
བསམ་པ་བསྐྱེད་ལ་དངོས་གྲུབ་བླང་༌༎
དངོས་གྲུབ་བཟང་པོའི་རྒྱུད་ལས་།
སེམས་བསྐྱེད་པའི་ལེའུ་སྟེ་༄༅༎
བཞི་པའོ་༎  ་༎ གསང་བདག་ཆེན་པོས་བཀའ་སྩལ་པ་༎
གསུམ་པ་མནྡལ་བྱ་བ་ནི་༎
བཙན་ཕྱུག་ཕན་དར་ཞིང་ས་དང་༌༎
ཕྱུག་པོའི་བང་པའི་ས་དང་ནི་༎
ས་གཙང་བསྲེས་ལ་མནྡལ་བྱ་༎
བ་ཡི་རྣམ་ལྔས་ལེགས་པར་བྱུག་། དྲི་སྤོས་སྨན་གྱི་ཆག་ཆག་གདབ་༎
དེ་སྟེང་པདྨ་འདབ་བརྒྱད་བྲི་༎
དེ་སྟེང་མེ་ཏོག་ཚོམ་བུ་དགོད་༎
འཁར་གཞོང་ཟངས་གཞོང་གཙང་མ་རུ་༎
བ་མར་ར་དཀར་འོ་མ་དང་༌༎
རིན་ཆེན་སྣ་ལྔའི་ཕྱེ་མ་དང་༌།
སྦོས་དང་ཙན་དན་དཀར་པོ་དང་༌༎
གུ་གུལ་དཀར་པོས་མཆོད་པ་བྱ་༎
དངོས་གྲུབ་བཟང་པོའི་རྒྱུད་ལས་༎
མནྡལ་བཤམས་པའི་ལེའུ་སྟེ་ལྔ་པའོ་༎  ་༎ གསང་བདག་ཆེན་པོས་བཀའ་སྩལ་པ་༎
དེ་ནས་རྫས་རྣམས་བསགས་པ་ནི་༎
རིན་པོ་ཆེ་ཡི་གའུ་འམ་༎
ཟ་མ་ཏོག་ནི་མཛེས་པ་རུ་༎
རིན་ཆེན་སྣ་ལྔ་སྨན་ལྔ་དང་༌༎
སྤོས་ལྔ་དཀར་གསུམ་མངར་གསུམ་དང་༌༎
ཕྱུག་པོའི་བང་མཛོད་འབྲུ་སྣ་དང་༌༎
དངོས་གྲུབ་གང་འདོད་ཡི་གེ་རྣམས་༎
ཁ་བཅད་རྒྱ་ཡིས་བཏབ་ནས་ནི་༎
མནྡལ་དབུས་སུ་བཞག་ལ་བསྒྲུབ་༎
དངོས་གྲུབ་བཟང་པོའི་རྒྱུད་ལས་།
རྫས་བསགས་པའི་ལེའུ་སྟེ་དྲུག་པའོ་༎།
། གསང་བདག་ཆེན་པོས་བཀའ་སྩལ་པ་༎
དམིགས་པ་གསལ་བར་བསྒོམ་པའི་ལྷ་༎
བདག་ཉིད་ཕྱག་ན་རྡོ་རྗེ་བསྒོམ་༎
ལུས་ནི་ལྕགས་ཀྱུའི་ཕྱག་རྒྱས་དགུག་། ཡིད་ནི་ཧུམ་ངམ་རྡོ་རྗེ་ལས་༎
འོད་ཟེར་འཕྲོས་པས་བྱང་ཕྱོགས་ཀྱི་༎
རི་རབ་ཁོང་སེང་ན་གནས་པའི་༎
གནོད་སྦྱིན་ཐུགས་ཁར་ཕོག་པར་བསམ་༎
ངག་ཏུ་སྔགས་འདི་བརྗོད་པར་བྱ་༎
ཨོམ་ཧྲིམ་ཨ་པ་ར་ཙིཏྟ་ཨམ་ཀུ་ཤ་ཛ་།
ལན་གསུམ་བརྗོད་ལ་སྤྱན་དྲངས་ལ་༎
བདག་གི་མདུན་དུ་བྱོན་པ་ནི་༎
སྐུ་མདོག་དཀར་པོ་སྤྱན་གསུམ་པ་༎
དབུ་ལ་རིན་ཆེན་སྲོག་ཞུ་གསོལ་༎
ཞལ་ནི་འཛུམ་བག་ཤིན་ཏུ་ཆེ་༎
ཕྱག་གཡས་མི་སེམས་འགུགས་པ་ཡི་༎
ལྕགས་ཀྱུ་འོད་ཟེར་འཕྲོ་བ་རྣམས་༎
གཡོན་པ་ནེ་ལེའི་རྐྱལ་བ་འཛིན་༎
པདྨའི་གདན་ལ་བཞུགས་པ་ཅིག་། བཀའ་ཉན་གུས་པའི་ཚུལ་དུ་ནི་༎
མདུན་གྱི་མནྡལ་དབུས་སུ་བསྒོམ་༎
དངོས་གྲུབ་བཟང་པོའི་རྒྱུད་ལས་།
ལྷ་བསྒོམ་པའི་ལེའུ་སྟེ་བདུན་པའོ་༎།
། གསང་བདག་ཆེན་པོས་བཀའ་སྩལ་པ་༎
མཆོད་པ་དབུལ་བ་བསྟན་པ་ནི་༎
མཆོད་པ་རྣམ་པ་ལྔ་དང་ནི་༎
འཛིན་གཏོར་དང་ནི་རྒྱུན་གཏོར་ལ་༎
དཀར་གསུམ་མངར་གསུམ་འབྲས་ཆན་དང་༌༎
དྲི་བཟང་མེ་ཏོག་མང་པོས་བརྒྱན་༎
སྦྱང་དང་སྤེལ་བ་བྱས་ལ་དབུལ་༎
གཏོར་མ་གཏོང་བའི་དུས་དག་ཏུ་༎
ཕྱག་རྒྱ་བསྟན་ལ་དམ་ཚིག་བསྒྲགས་༎
གུ་གུལ་དཀར་པོའི་དུད་པ་བཏང་༌༎
རྩ་སྔགས་བཤམ་ལ་བ་ལིང་ཁ་ཧི་༎
ཞེས་པ་བཏགས་ལ་དབུལ་བར་བྱ་༎
དངོས་གྲུབ་བཟང་པོའི་རྒྱུད་ལས་།
མཆོད་པ་དབུལ་བའི་ལེའུ་སྟེ་བརྒྱད་པའོ་༎  ་༎ གསང་བདག་ཆེན་པོས་བཀའ་སྩལ་པ་༎
གསང་སྔགས་ཟློས་པ་བསྟན་པ་ནི་༎
རྣམ་པ་ལྔ་རུ་ཤེས་པར་༄༅༎
བྱ་༎
གཉེན་པོ་གསང་བདག་གསང་སྔགས་ནི་༎
གོང་དུ་རྫོགས་པར་བྱ་བ་གཅེས་༎
བར་ཆད་སེལ་བའི་གསང་སྔགས་ནི་༎
ནང་ནུབ་བསྙེན་པ་འཛུགས་ཁ་རུ་༎
ཤིན་ཏུ་དྲག་ཏུ་བཟླས་པར་བྱ་༎
སྐྱེ་མཆེད་བྱིན་གྱིས་བརླབས་པའི་སྔགས་༎
བགེགས་བསྐྲད་བསྙེན་པ་མ་ཞུགས་པ་༎
མཚམས་དེར་སྔགས་ནི་ལན་གསུམ་གསུམ་༎
བཟླས་ལ་སྒོ་ཀུན་ཡིག་འབྲུ་བསྒོམ་༎
ནོར་ལྷ་ཉིད་ཀྱི་གསང་སྔགས་ནི་༎
སྨྲ་བ་བཅད་ལ་བཟླས་པར་བྱ་༎
དེ་ཡི་འཕྲོ་འདུ་བསྟན་པ་ནི་༎
གསང་བདག་བསྒོམ་པའི་ཐུགས་ཀ་རུ་༎
ཡེ་ཤེས་སེམས་དཔའ་བསྒོམ་པར་བྱ་༎
དེ་ཡི་ཐུགས་ཀར་རྡོ་རྗེ་བསྒོམ་༎
རྡོ་རྗེ་ཧུམ་ལས་འོད་འཕྲོས་པས་༎
ནོར་ལྷ་ཉིད་ལ་ཕར་ཕོག་པས་༎
མཆོད་པ་ཆེན་པོ་འབུལ་བར་བསམ་༎
ཚུར་ལ་འོད་ཟེར་འདུས་པས་ནི་༎
ནོར་ལྷའི་སྐུ་གསུང་ཐུགས་ཀྱི་བཅུད་༎
འདུས་ནས་དངོས་གྲུབ་ཆེན་པོ་སྟེ་༎
བདག་ལ་སྟེར་བར་བསམ་ཤིང་བཟླས་༎
དངོས་གྲུབ་ཞུ་བའི་གསང་སྔགས་ནི་༎
གཏོར་མ་གཏོང་ཁར་བརྒྱ་རྩ་བཟླས་༎
དངོས་གྲུབ་བཟང་པོའི་རྒྱུད་ལས་།
གསང་སྔགས་བཟླས་པའི་ལེའུ་སྟེ་དགུ་པའོ་༎  ་༎ གསང་བདག་ཆེན་པོས་བཀའ་སྩལ་པ་༎
གྲུབ་པའི་རྟགས་རྣམས་བསྟན་པ་ནི་༎
གཟུགས་ལ་ངེས་མེད་སྣ་ཚོགས་འོང་༌༎
རེས་འགའ་བྱས་པ་ཁྱེའུར་འོང་༌༎
རེས་འགའ་མི་རེང་ཆེན་པོར་འོང་༌༎
མིག་ཀྱང་ལྷུང་ལ་ཁད་པར་འོང་༌༎
དེ་ནི་རབ་ཡིན་དངོས་སུ་འོང་༌༎
འབྲིང་གི་རྟགས་ནི་བསྟན་པ་ནི་༎
སྒྲ་དང་ཏུག་ཆོམ་འོད་དང་དྲི་༎
ཐ་མའི་རྟགས་སུ་བསྟན་པ་ནི་༎
རྨི་ལྟས་བཟའ་བཅའ་སྟེར་བ་དང་༌༎
གའུའི་རྫས་རྣམས་འཕེལ་ནས་འོང་༌༎
དེ་རྣམས་མ་གྲུབ་བར་དུ་བསྒྲུབ་༎
དངོས་གྲུབ་བཟང་པོའི་རྒྱུད་ལས་༎
གྲུབ་རྟགས་བསྟན་པའི་ལེའུ་སྟེ་བཅུ་པའོ་༎  ༎ གསང་བདག་ཆེན་པོས་བཀའ་སྩལ་པ་༎
འདི་ཡི་དམ་ཚིག་བསྟན་པ་ནི་༎
རྒྱུན་དང་ཁྱད་པར་རྣམ་གཉིས་སོ་༎
དེ་ལ་རྒྱུན་གྱི་དམ་ཚིག་ནི་༎
ཤིན་ཏུ་གསང་མི་ཐུབ་པ་དང་༌༎
དམ་ཚིག་ཕྱག་རྒྱ་བཅའ་བ་དང་༌༎
ཉ་ལ་གཏོར་མ་མི་བཅད་བཏང་༌༎
ཁྱད་པར་དག་གི་དམ་ཚིག་ནི་༎
བསྒྲུབ་པ་དག་ལ་ཞུགས་པ་དང་༌༎
ཉ་ལ་གཏོར་མ་གཏོང་བར་དུ་༎
ཤ་ཆང་སྒོག་བཙོང་སྣོལ་སྤང་ངོ་༌༎
དངོས་གྲུབ་བཟང་པོའི་རྒྱུད་ལས་༎
དམ་ཚིག་གི་ལེའུ་སྟེ་བཅུ་གཅིག་པའོ་༎  ་༎ གསང་བདག་ཆེན་པོས་བཀའ་སྩལ་པ་༎
ལས་ཀྱི་ཁ་ཚར་ཤམ་བུ་ནི་༎
རྩ་སྔགས་དག་ལ་གདགས་པའི་སྔགས་༎
དངོས་གྲུབ་ལེན་ན་སིདྡྷི་གདགས་༎
གསད་པར་འདོད་ན་མ་ར་གདགས་༎
དགུག་པར་འདོད་ན་ཨམ་ཀུ་ཤ་༎
བསྐྲད་པར་འདོད་ན་སྤར་ཤ་ཕཏ་༎
མནན་པར་འདོད་ན་ལམ་ནན་ཏེ་༎
གཏོར་མ་དབུལ་ན་ཁ་རམ་ཁ་ཧི་༎
ཚེ་སྒྲུབ་བྱེད་ན་ཨ་ཡུ་ཚེ་བྲུམ་༎
སྦྱིན་སྲེག་བྱེད་ན་ཛྭ་ལ་རམ་༎
དངོས་གྲུབ་བཟང་བའི་རྒྱུད་ལས་།
ལས་ཁ་ཚར་གྱི་འདོགས་ཀྱི་ལེའུ་སྟེ་བཅུ་གཉིས་པའོ་༎  ་༎ དེ་ནས་གསང་༄༅༎
བདག་ཆེན་པོ་ཡིས་༎
ལྷ་ཀླུ་གནོད་སྦྱིན་དྲི་ཟ་དང་༌༎
འཁོར་དེ་རྣམས་ལ་གསུངས་པ་ནི་༎
གནོད་སྦྱིན་ལས་རྒྱུད་ཆེན་པོ་འདི་༎
བསྟོད་པ་དག་དང་བཅས་གཏད་པ་༎
མི་འཁྲུགས་ཐོགས་མེད་རྡོ་རྗེའི་སྐུ་༎
ཐུགས་རྗེས་ཀུན་གྲོལ་ཉི་མའི་ཞལ་༎
ཡོན་ཏན་ཀུན་འབྱུང་རིན་ཆེན་གཏེར་༎
ཉོན་མོངས་ཀུན་སྐྱོབ་ནམ་མཁའི་ངོགས་༎
རྒྱུད་ཀུན་གྱི་ནི་རྒྱལ་པོ་སྟེ་༎
ཐུགས་རྗེའི་གཙོ་ལ་ཕྱག་འཚལ་ལོ་༎
ཞེས་ཡིད་ལ་ཟུང་ཞིག་། ཆོངས་རྟོགས་ཤིག་། ཅེས་བསྟོད་ནས་འཁོར་རྣམས་ལ་གཏད་ཏོ་༎
དངོས་གྲུབ་བཟང་པོའི་རྒྱུད་ལས་།
རྒྱུད་ལ་བསྟོད་ཅིང་གཏད་པའི་ལེའུ་སྟེ་བཅུ་གསུམ་པའོ་༎།
། གནོད་སྦྱིན་ཨ་པ་ར་ཙིཏྟའི་ལས་རྒྱུད་ཅེས་བྱ་བ་།
