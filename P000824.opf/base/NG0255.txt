ས་ཆུ་ལ་སོགས་རྣམ་པ་ཐ་དད་པ་༎
མཚན་མ་མངོན་དུ་གསལ་བར་གྱུར་ན་ཡང་༌༎
དོན་གྱི་ལྷ་མོ་བཞི་ཡི་དབྱིངས་ལ་རྫོགས་༎
མན་ངག་སྦས་པའི་ལུང་དུ་གྲགས་པའོ་༎
ས་ལ་གནས་པའི་སྐྱེས་བུ་ཡང་༌༎
རབ་ཀྱི་གདམས་ངག་རྣ་བརྒྱུད་པ་༎
འདི་རྟགས་ཚེ་རབས་ངེས་པའི་རྣལ་འབྱོར་པས་༎
རིགས་དང་ཚད་མ་སྦྱོར་བའི་ངེས་བློ་ཡིན་༎
སེམས་ཀྱི་གཏིང་དུ་ཞེན་པ་གྱུར་པ་ནི་༎
སྦས་པའི་མན་ངག་སྣོད་དང་མི་འགལ་བས་༎
ལྟ་བས་ཇི་ལྟར་ཆོད་བཞིན་གདོན་མི་ཟ་༎
དབང་ཆེན་འདུས་པའི་ཏནྟྲ་ལས་༎
མན་ངག་སྦས་པའི་ལེའུ་སྟེ་ཉི་ཤུ་རྩ་དགུ་པའོ་༎།
། ལྟ་བ་རྒྱ་མཚོའི་ལེའུ་འདི་༎
སྣོད་ལྡན་རྣལ་འབྱོར་དོན་དུ་གསུངས་༎
བདེན་པ་གཉིས་ཀྱི་ལམ་མཚོན་ཏེ་༎
ས་དང་ས་ཡི་རིམ་པ་བཞིན་༎
བགྲོད་ནས་ཕྱིན་པར་འདོད་པ་གང་༌༎
མདོངས་པས་ནམ་མཁར་བསྙེག་པ་བཞིན་༎
ཕྱིན་པའི་གནས་མེད་ཁྱབ་པ་ལ་༎
གནས་ལས་འཕོས་པ་མེད་པས་ནས་༎
ལྟ་བ་རྒྱ་མཚོ་བཞིན་དུ་བལྟ་༎
རྟེན་ཅིང་འབྲེལ་བར་བཅས་པ་ཡི་༎
ཕྱི་ནང་འབྲས་བུ་རྒྱུར་བཅས་ཀུན་༎
ལུགས་དང་ལུགས་ལས་ལྡོག་པ་ནི་༎
ས་ཡི་རིམ་པར་འདོད་པ་དག་། སྨིག་རྒྱུ་བཞིན་དུ་ཆུར་དམིགས་ཏེ་༎
ཕྲད་པར་མི་འགྱུར་ཕྱིན་མི་འགྱུར་༎
འོན་ཀྱང་མ་བགྲོད་སར་བཞག་པས་༎
ལྟ་བ་རྒྱ་མཚོ་བཞིན་དུ་བལྟ་༎
དམིགས་སུ་མེད་པར་དམིགས་བྱ་བ་༎
དེ་ཉིད་དམིགས་པ་ཆེན་པོ་སྟེ་༎
མཚན་མ་མེད་དང་བཅས་པ་ཡང་༌༎
མཚོན་པ་ཡུལ་དང་བྲལ་ལོ་ཞེས་༎
ཐམས་ཅད་དམིགས་པའི་ཡུལ་ལས་འདས་༎
བླ་མེད་གོ་འཕང་བགྲོད་པ་ཡང་༌༎
མ་བགྲོད་ཕྱིན་པས་བླ་ན་མེད་༎
ལྟ་བ་རྒྱ་མཚོ་བཞིན་དུ་བལྟ་༎
དག་པའི་དོན་ཕྱིར་རང་གི་རིག་རྟོགས་པས་༎
བྲན་དང་རྗེ་བོ་ལྟ་བུའི་ཚུལ་གྱིས་ཀྱང་༌༎
སངས་རྒྱས་ས་ཡི་གོ་རིམ་བཙལ་བཏར་འདོད་༎
ཕྱི་ནང་དག་པའི་རྒྱུ་རྐྱེན་ཚོགས་པ་ཡིས་༎
མཐོ་རིས་ལྷ་ཡི་གནས་ཐོབ་གང་ཡིན་པ་༎
ལྟ་བ་འདི་ཡི་ལུང་དུ་ལྷན་ནེ་བ་༎
རྒྱ་མཚོ་བཞིན་དུ་གཡོ་བ་མེད་པར་བལྟ་༎
དེ་ཉིད་གཞི་དང་ལྡན་པར་བསྒོམ་པ་ཡང་༌༎
གང་ལ་མི་རྟོག་ཅི་ལ་མི་ཆགས་ཏེ་༎
མེ་ལོང་བཞིན་དུ་རིག་པ་མངོན་སུམ་ཡལ་༎
འབྲས་བུ་ལམ་དུ་མ་ནོར་རྩོལ་བ་ནི་༎
བསྒོམ་པའི་མཐུ་ཡོད་འཕགས་ལམ་རིང་བ་ཡང་༌༎
ལྟ་བ་རྒྱ་མཚོ་བཞིན་དུ་བལྟ་༎
བྱིན་རླབས་ཆེན་པོ་སངས་རྒྱས་ཁྱད་པར་ཅན་༎
ཐམས་ཅད་ལྷ་ཡི་དངོས་གྲུབ་པས་༎
རིག་པ་སྒོམ་པར་བཅས་པ་ཡིས་༎
ས་དང་ས་ཡི་རིམ་པ་བགྲོད་པ་ཡང་༌༎
ཐེག་པ་མཆོག་གི་ངང་ལ་ཡེ་གནས་པས་༎
ལྟ་བ་རྒྱ་མཚོ་བཞིན་དུ་ཟབ་མོར་བལྟ་༎
འབྱུང་དང་འབྱུང་འགྱུར་ཡབ་ཡུམ་ཡིན་པས་ན་༎
དྲུག་ལྔ་ཉིད་ཀྱང་ཡེ་ནས་སངས་རྒྱས་པས་༎
སྡུག་བསྔལ་ཆུ་བོར་བྱིང་བའི་འགྲོ་བ་རྣམས་༎
སྒྲོལ་དང་སྦྱོར་བའི་ཕྲིན་ལས་ཟབ་མོ་ཡིས་༎
ཞིང་བཅུ་གནས་སུ་སྒྲོལ་བའི་སངས་རྒྱས་ཀྱང་༌༎
ལྟ་བ་འདི་ཡི་ངང་དུ་༄༅༎
སངས་རྒྱས་པས་༎
ལྟ་བ་རྒྱ་མཚོ་བཞིན་དུ་ལྷུན་གྱིས་གྲུབ་༎
སྣ་ཚོགས་ཀུན་ཏུ་བཟང་པོ་རྡོ་རྗེ་སེམས་༎
དེ་ཉིད་མ་སྐྱེས་པ་ནི་ཡུམ་གྱི་མཁའ་༎
སྣང་ལ་རང་བཞིན་མེད་པར་ཡབ་ཀྱི་དབྱིངས་༎
དེ་ཡང་དབྱེར་མེད་འབྲས་བུ་སྐུ་གསུང་ཐུགས་༎
རྩོལ་དང་བྲལ་བའི་ས་ལ་དགོད་པ་ཡང་༌༎
ལྟ་བའི་ངང་ལ་རྒྱ་མཚོ་ཇི་བཞིན་དུ་༎
རྒྱ་མཚོ་ཆེན་པོར་ཆུ་བོ་ཀུན་འབབ་ལྟར་༎
ཐེག་པའི་རྒྱལ་པོ་ཀུན་ཏུ་བཟང་པོ་འདི་༎
བདེ་མཆོག་ལྷུན་གྱིས་གྲུབ་པའི་མན་ངག་པས་༎
མིང་དང་མཚན་མའི་སྤྱོད་ཡུལ་མ་ཡིན་ཏེ་༎
དབྱེ་བ་མེད་པའི་ངང་དུ་རྫོགས་སངས་རྒྱས་༎
ལྟ་བ་རྒྱ་མཚོའི་ཏིང་འཛིན་ཡེ་ནས་དག་། དེ་བས་ལྟ་བ་རྒྱ་མཚོ་བཞིན་དུ་བལྟ་༎
གུ་ཡ་ས་མ་ཡ་ཡི་ཐུགས་ཀ་ནས་༎
སྐལ་ལྡན་འགའ་ཡི་དོན་དུ་གསུངས་པ་ནི་༎
སྣོད་མིན་ཕལ་གྱི་སྤྱོད་ཡུལ་མ་ཡིན་པས་༎
ཆུ་སྲིན་དང་ནི་ནོར་བུ་རིན་ཆེན་ཚུལ་༎
རྒྱ་མཚོའི་གཏིང་གི་རྡོ་ལྟར་ཁར་ཕྱུང་མིན་༎
རྨོངས་ཤིང་འཆལ་བས་གལ་ཏེ་ཁར་ཕྱུང་ན་༎
རང་གཞན་ངན་སོང་གསུམ་དུ་ངེས་འཁྱམས་ན་༎
གདེང་དང་ལྡན་པའི་སྐྱེས་བུའི་ཏུགས་ལ་བརྣག་། དབང་ཆེན་འདུས་པའི་ཏནྟྲ་ལས་༎
ལྟ་བུ་རྒྱ་མཚོའི་ལེའུ་སྟེ་སུམ་ཅུ་པའོ་༎
༎ དངོས་གྲུབ་བརྙེས་པའི་རྣལ་འབྱོར་དབང་ཕྱུག་གིས
༎ སྒྲུབ་པའི་མན་ངག་སྦས་པ་ནི་༎
ཕྱི་རབས་རྣལ་འབྱོར་སྐལ་རབ་ལ་༎
སྙན་ཁྱུང་བརྒྱུད་ནས་གསུངས་པ་དག་། མན་ངག་སྦས་པའི་ལེའུ་ཞེས་བྱ་སྟེ་༎
སྔོན་ཚེ་མན་ངག་སྦས་པའི་བཀའ་༎
དབང་ཕྱུག་གོ་འཕང་ཐོབ་པའི་རྒྱུ་༎
སྐུ་གསུང་ཐུགས་སུ་བསྒྲུབ་པ་ལ་༎
བདུད་དང་གཤིན་རྗེ་དྲེགས་པ་ཡིས་༎
དངོས་གྲུབ་བར་དུ་གཅོད་པ་ལ་༎
དཔལ་གྱི་ཐུགས་རྗེས་ནན་ཏན་གྱིས་༎
བདུད་དང་སྲིན་པོ་བསྒྲལ་བ་དང་༌༎
ཕྱི་རབས་སྔགས་འཆང་སྒྲུབ་པ་པོ་༎
དབང་ཕྱུག་གྲལ་དུ་བཞག་པའི་ཕྱིར་༎
སྦས་པའི་ཏནྟྲ་གསུངས་པ་ལས་༎
མན་ངག་སྦས་པ་འདི་རྣམས་སོ་༎
ཕོ་བྲང་རིན་ཆེན་གཞལ་ཡས་ཁང་༌༎
གདན་དང་འབྱུང་བར་གྱུར་པ་རྣམས་༎
དབང་ཆེན་ཉིད་ཀྱི་སྐུ་བསྐྱེད་པའི་༎
འབྱུང་ལྔ་ཡི་གེ་ཧུམ་ལ་སྦས་༎
རིགས་ལ་དབང་བའི་ཧེ་རུ་ཀ་། རིན་ཆེན་ཁྲི་བཞིར་སྦས་པའོ་༎
མ་ཚོགས་དབང་ཕྱུག་ཉི་ཤུ་བརྒྱད་༎
འདེགས་པའི་གདན་དུ་སྦས་པར་བཤད་༎
མ་བདུན་གསང་བའི་ཕྱག་རྒྱ་ཡང་༌༎
ཉི་མ་བདུན་དུ་སྦས་པ་ཡིན་༎
གདན་ཁྲི་པདྨར་བརྩེགས་པ་ཡང་༌༎
ཤེས་རབ་ཡུམ་གྱི་རང་བཞིན་ཏེ་༎
གསང་བ་ཡུམ་གྱི་བྷ་གར་སྦས་༎
ཞེ་སྡང་རྡོ་རྗེའི་ཕྱག་རྒྱ་ཡང་༌༎
མན་ངག་གསང་བར་བརྒྱུད་པས་ནི་༎
གར་གྱི་དབང་ཕྱུག་སྐུ་ལ་སྦས་༎
རྡོ་རྗེ་དབྱིངས་ཀྱི་དཀྱིལ་འཁོར་རྣམས་༎
དབུ་ལྔའི་གཞལ་ཡས་ཉིད་ལ་སྦས་༎
ཁྲོ་རྒྱལ་ཐབས་ཀྱིས་བརྒྱུད་པའི་སྐུ་༎
དམར་པོ་སྲོག་གི་རང་བཞིན་ནི་༎
ཧ་ཡ་གྲི་བའི་རྟ་མགོར་སྦས་༎
ཧུ~མ་ཀ་ར་དང་ཁྲོ་བོ་བརྒྱད་༎
འཁོར་བ་ཟིལ་གྱིས་གནན་པའི་ཕྱིར་༎
ཆས་དང་ཏིང་འཛིན་ཞབས་༄༅༎
སུ་སྦས་༎
དུར་ཁྲོད་གསང་བའི་ཡུམ་རྣམས་ནི་༎
ལྷ་མོ་བཞི་ཡང་རབ་བརྒྱུད་ནས་༎
རིན་ཆེན་གཤོག་པར་སྦས་པའོ་༎
ཏ་ཀྲིཏ་བཅུ་དྲུག་ཁྲོས་པ་ཡང་༌༎
དུར་ཁྲོད་ཕྲ་མེན་བཅུ་དྲུག་ནི་༎
ཐབས་དང་ཤེས་རབ་ཚུལ་གྱིས་སུ་༎
ཕྱག་མཚན་བཅུ་དྲུག་ཉིད་ལ་སྦས་༎
སྤྲུལ་པའི་འཁོར་དུ་གྲགས་པ་ཀུན་༎
ལོང་བའི་ཚོགས་སུ་སྦས་པའོ་༎
སྒོ་བ་ཆེན་པོ་ཡུམ་དང་བཅས་༎
མགོ་དགུ་བརྩེགས་པ་ཉིད་དུ་སྦས་༎
བཀའ་ཉན་ལས་ཀྱི་མངག་གཞུག་མ་༎
ཅིར་ཡང་སྣང་ཞིང་མཛད་པ་པས་༎
དམིགས་པ་བཞིན་དུ་གཞལ་ནས་ནི་༎
དངོས་པོ་མེད་པའི་ཐིག་ལེ་ཆེ་༎
ཕྱི་ནང་སྣོད་བཅུད་མ་ལུས་ཕྱག་རྒྱའི་སྐུ་༎
དངོས་དང་དངོས་མེད་མཚན་མ་ཐམས་ཅད་ཀྱང་༌༎
དང་པོ་ཉིད་ཀྱང་སྐྱེ་འགག་མེད་པའི་ངང་༌༎
དབྱིངས་ནས་མ་གཡོས་གཡོས་པའི་མཐུ་དང་བྲལ་༎
མཉམ་པ་ཆེན་པོར་གཅིག་པས་སྦས་པ་ཡིན་༎
དེ་ལྟ་བས་ན་དོན་ལ་མི་གཉིས་ཀྱང་༌༎
སྒྲ་མཐའ་མང་པོ་ཇི་སྐད་བརྗོད་པ་ནི་༎
དེ་ཉིད་སྒྲ་མཐར་སྟོང་པས་བརྗོད་དུ་མེད་༎
བསམ་དུ་བརྗོད་མེད་ཆོས་དབྱིངས་ནམ་མཁའ་འདྲ་༎
དེ་ཡི་ངང་ལས་རྡུལ་ཙམ་མ་གཡོས་ཀྱང་༌༎
བྱིན་རླབས་སོ་སོའི་རིགས་དང་ཁ་དོག་ཀུན་༎
མ་འདྲེས་བཞིན་དུ་བྱེ་བྲག་གསལ་བ་ཡང་༌༎
ངོ་བོ་གཅིག་ཉིད་དུ་མར་སྦས་པ་ཡིན་༎
འབར་བའི་བྱིན་རླབས་རྨད་དུ་བྱུང་བ་ནི་༎
ཆེ་བའི་ཡོན་ཏན་དཔག་གིས་མི་ལང་བས་༎
འུབ་ཀྱིས་གཅིག་པར་དབྱེར་མེད་པ་༎
སྟོང་པ་ཆེན་པོའི་འབྲས་བུ་མྱ་ངན་འདས་༎
གསལ་བའི་ཕྱག་མཚན་བཅུ་དྲུག་འབར་བ་ནི་༎
སྤྲུལ་པས་ཀླུ་སྲིན་འདུལ་བར་ཁྲོ་བསར་ཡང་༌༎
ཡེ་ཤེས་དབྱིངས་ལ་སྦྱོར་བ་མྱ་ངན་འདས་༎
དབུ་རྒྱན་ཚར་གསུམ་ཕྲེང་བས་བཀླུབས་པ་ནི་༎
དུག་སུམ་སྒྲོལ་ཞིང་མཛེས་པར་སྣང་བ་ཡང་༌༎
དངོས་གཞི་བྱང་ཆུབ་སེམས་སུ་མྱ་ངན་འདས་༎
ན་བཟའ་རྡོ་རྗེའི་གོ་ཆས་བརྒྱན་པ་ནི་༎
གདུལ་བྱར་ཐབས་སུ་བརྗིད་པར་བསྟན་པ་ཡང་༌༎
རང་བཞིན་ཉིད་ནི་ཆོས་སྐུར་གཅིག་པའི་ཕྱིར་༎
མ་སྐྱེས་སེམས་ཀྱི་ངང་ལ་མྱ་ངན་འདས་༎
རྟ་མགོ་ལྗང་གུའི་རྒྱན་གྱི་བྱེ་བྲག་ཀྱང་༌༎
འཁོར་བ་མྱ་ངན་འདས་པར་འཛིན་པའི་ཕྱིར་༎
རཀྟ་ཡུམ་གྱི་ཀློང་དུ་མྱ་ངན་འདས་༎
སྦྲུལ་ནག་གདུ་བུ་ལ་སོགས་བརྒྱན་པ་རྣམས་༎
ཀླུ་རྒྱལ་དབང་དུ་བསྡུ་ཕྱིར་སྣང་བ་ནི་༎
བཀྲ་ཤིས་ཀླུ་ཡི་རྒྱལ་ས་གཟུང་བའི་ཕྱིར་༎
ནག་པོ་སེར་པོ་དམར་པོ་བསྣམས་པ་ཡང་༌༎
མཚན་མ་ཆོས་ཀྱི་དབྱིངས་སུ་མྱ་ངན་འདས་༎
སྟོང་ཁམས་ཁྱབ་པའི་རལ་པ་དམར་པོ་ཡང་༌༎
སྤྱན་དང་ཤངས་དང་སྙན་ལ་སོགས་པ་ཡི་༎
དབང་པོ་ལྔ་ཡི་ཁྱབ་པའི་བྱེ་བྲག་ལས་༎
མཚན་མའི་ཆོ་འཕྲུལ་མང་པོར་རབ་ཏུ་སྤྲུལ་༎
སྤྱི་མཐུན་ལྔ་ལྔ་སོ་སོའི་སྣང་བ་ཡང་༌༎
སྟོང་པ་ཆེན་པོའི་དབྱིངས་སུ་མྱ་ངན་འདས་༎
འཁོར་དང་སྤྲུལ་པའི་ཁྱད་པར་མ་ལུས་ཀུན་༎
སྣང་ཙམ་ཉིད་ནས་ཅིར་ཡང་མི་དམིགས་པས་༎
གཟི་ལྡན་ཡུམ་གྱི་དབྱིངས་སུ་མྱ་ངན་༄༅༎
འདས་༎
ཕྱག་རྒྱ་ལ་སོགས་མཚན་མ་ཐམས་ཅད་ཀུན་༎
ཀུན་བཟང་གཉིས་མེད་ནམ་མཁའི་དབྱིངས་ཡངས་ན་༎
རྩོལ་བ་མེད་པར་ལྷུན་གྱིས་གྲུབ་པའི་ཕྱིར་༎
གསང་བ་མྱང་འདས་ཞེས་སྟོན་པས་གསུངས་༎
དབང་ཆེན་འདུས་པའི་ཏནྟྲ་ལས་༎
མྱ་ངན་འདས་པའི་ལེའུ་སྟེ་སོ་གཅིག་པའོ་༎  ་༎ རིགས་གཉིས་ལུང་གི་བརྒྱུད་པ་ལས་༎
དངོས་གྲུབ་ལྡན་པའི་རྣལ་འབྱོར་པས་༎
ལྟ་བ་བྱང་ཆུབ་སེམས་ལེའུ་༎
ཟབ་མོའི་དོན་དུ་འདི་གསུངས་སོ་༎
ཏིང་འཛིན་ཐབས་ཀྱི་བརྒྱུད་པའི་བྱེ་བྲག་ལས་༎
དབང་ཆེན་དཀྱིལ་འཁོར་རིམ་པ་ཅིར་སྣང་བ་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
གཞལ་ཡས་ཡིད་བཞིན་ལྷུན་གྱིས་གྲུབ་པ་ཡང་༌༎
སྐྱོན་མེད་ཡོན་ཏན་ཕུན་སུམ་ཚོགས་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
མེ་རི་དམར་པོ་ཕྱོགས་བཞིར་འཕྲོ་བ་ཡང་༌༎
སྟོང་ཁམས་ཡོངས་སུ་བསྲེག་པའི་མཐུར་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
མེ་སྦྲུལ་དམར་པོ་ནག་པོར་སྣང་བ་ཡང་༌༎
ཞེ་སྡང་གདུག་པའི་དགྲ་བགེགས་འདུལ་བ་དང་༌༎
གཉེན་པོ་གཞན་ན་མེད་པའི་མཐུར་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
ཀ་བ་གདུང་མ་ཉི་མས་བརྒྱན་པ་ཡང་༌༎
རྒྱལ་བའི་དཀྱིལ་འཁོར་འདེགས་པའི་མཐུ་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
འཕན་དང་ཟ་ར་ཚག་དང་བ་དན་དང་༌༎
བླ་རེ་རྒྱལ་མཚན་ལ་སོགས་མང་པོ་ཀུན་༎
ཆོས་ཀྱི་རུ་མཚོན་ཆེན་པོ་འཕྱར་བ་ཡིས་༎
བདུད་བཞི་བསྙལ་བའི་མགོ་བོ་གནན་པའི་ཕྱིར་༎
གདུག་པའི་གཉེན་པོ་གཞན་མེད་པས་༎
ཕ་རོལ་ཟིལ་གྱིས་གནོན་པའི་མཐུ་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
རིན་ཆེན་ཁྲི་རྐང་ཕྱོགས་བཞིར་གསལ་བ་ཡང་༌༎
སྤྲིན་མེད་ཉི་བདུན་གསལ་བའི་མཐུར་ལྡན་པའི་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
གསེར་གྱི་སེང་གེ་ཉི་ཤུ་བཞིར་སྣང་བ་༎
སྟོབས་ཀྱི་དཔག་ཚད་གཞན་ལས་འཕགས་པའི་ཕྱིར་༎
ཐེག་པའི་ནང་ནས་རྒྱལ་པོའི་བལྟ་བ་སྟེ་༎
ཐེག་པ་ཕྲ་མོ་འདུལ་བའི་མཐུ་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
པདྨ་ཁ་སྟོང་ལྡན་པར་སྣང་བ་ཡང་༌༎
སྣ་ཚོགས་འབྱུང་ཞིང་སྐྱེ་བའི་རྒྱུ་དང་ལྡན་༎
ཉེས་པའི་སྐྱོན་དང་བྲལ་བའི་མཐུ་ཡོད་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
ཡིད་བཞིན་རིན་ཆེན་ཉི་ཟླའི་འོད་སྣང་བས་༎
འཇིག་རྟེན་ཡོངས་སུ་སྒྲོན་ལྟར་འབར་བ་ཡང་༌༎
སྟོང་གསུམ་མུན་ནག་སེལ་བའི་མཐུ་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
ཞེ་སྡང་རྡོ་རྗེ་ཕྱག་རྒྱའི་སྐུར་གསལ་བས་༎
རྒྱལ་བ་མང་པོ་ཐུགས་ཀྱི་དངོས་གཞི་སྟེ་༎
གཅིག་ལས་འདོད་དགུར་བསྒྱུར་བའི་མཐུ་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
རྨད་བྱུང་པདྨ་གར་གྱི་སྐུར་གསལ་༄༅༎
བས་༎
ཁམས་གསུམ་མ་ལུས་དབང་དུ་བསྡུ་བ་དང་༌༎
ངན་སོང་གནས་སུ་སྟོངས་པའི་མཐུ་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
དབུ་གཙུག་རྟ་མགོ་ལྗང་གུར་བསྟན་པ་ནི་༎
ཀླུ་ཡི་རྒྱལ་པོའི་རྫུ་འཕྲུལ་འཕྲོག་པ་དང་༌༎
ཐུགས་རྗེ་ཆགས་པས་འགྲོ་བ་སྒྲོལ་བའི་མཐུ་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
རྡོ་རྗེ་རིན་ཆེན་ལས་བྱུང་གཤོག་པ་ནི་༎
རྫུ་འཕྲུལ་ལ་སོགས་གར་ཡང་ཐོགས་པ་མེད་༎
མྱུར་བའི་ཤུགས་ལྡན་ནམ་མཁའི་དབྱིངས་ཕྱུག་མ་༎
ཐུགས་རྗེ་ཀུན་ལ་སྙོམས་པའི་མཐུར་ལྡན་པའི་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
བཅུ་དྲུག་ཕྱག་ན་མཚོན་ཆ་བསྣམས་པ་ཡང་༌༎
ཕྲ་མེན་བཅུ་དྲུག་དབྱིངས་ལ་རོལ་པ་དང་༌༎
མི་མཐུན་གཉེན་པོས་འདུལ་བའི་མཐུར་ལྡན་པས་༎
ཡབ་ཡུམ་གཉིས་མེད་བྱང་ཆུབ་སུ་བལྟ་༎
ཐོད་པ་ཚར་གསུམ་འཕྲེང་བ་ལྡན་པ་ནི་༎
དུག་གསུམ་ཚོགས་ལ་ཞེན་པ་བཟློག་པ་དང་༌༎
དུག་གསུམ་དབྱིངས་སུ་སྒྲོལ་བའི་མཐུ་ཡོད་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
མཉེན་ལྕུག་སྦྲུལ་གྱི་ཆུན་པོར་སྣང་བ་ཡང་༌༎
སྐུ་ལ་ཞེ་སྡང་གདུག་པ་མི་མངའ་ཡང་༌༎
མི་མཐུན་དྲེགས་པ་ཞི་བར་བྱ་བ་དང་༌༎
ཀླུ་དབང་འཁོར་གྱིས་དབང་བསྐུར་མཐུར་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
ཞབས་ཀྱི་ཁྲོ་བརྒྱད་གཟིར་གནོན་གཏོང་བ་ཡང་༌༎
ས་བཅུ་འདས་ཤིང་ཕ་རོལ་ཕྱིན་རྫོགས་ཏེ་༎
དབང་བཅུ་རིམ་པར་རྫོགས་པའི་མཐུ་ལྡན་པས་༎
ཡབ་ཡུམ་གཉིས་མེད་བྱང་ཆུབ་སེམས་སུ་བལྟ་༎
ཕྱག་རྒྱ་ཆེན་པོར་གཅིག་ཏུ་མ་ངེས་པས་༎
འཁོར་གྱི་ཕོ་ཉ་ཡང་སྤྲུལ་མང་པོ་ཡང་༌༎
དབང་གི་སྐུ་གསུང་ཐུགས་ལས་མ་གཡོས་ཀྱང་༌༎
ལོག་རྟོག་འདུལ་ཕྱིར་རྣམ་པར་སྤྲུལ་པ་ནི་༎
སྐུ་གསུམ་ཉིད་ལས་གཡོས་པ་མེད་པས་ན་༎
ཐམས་ཅད་མ་ལུས་སྤྲོས་མེད་ཐིག་ལེ་ཆེ་༎
འབྱུང་བ་ལྔ་ལ་སོགས་པས་བསྡུས་པ་ཀུན་༎
ཡེ་ནས་སྤྲོས་མེད་བྱང་ཆུབ་སེམས་སུ་བལྟ་༎
བལྟ་བ་འདི་ལ་གང་ཞིག་གོམས་པ་ནི་༎
ད་ལྟ་ཉིད་དུ་ལྷ་དང་སྐལ་བ་མཉམ་༎
དབང་ཆེན་འདུས་པའི་ཏནྟྲ་ལས་༎
བལྟ་བ་བྱང་ཆུབ་སེམས་ཀྱི་ལེའུ་སྟེ་སོ་གཉིས
པའོ་༎ ༎ ཕུན་སུམ་ཚོགས་པ་ལྔ་ལྡན་པ
༎ དེ་ཡང་གསང་བར་ཤེས་པར་བྱ་༎
མནྡལ་ཟླ་གམ་བྱེ་བྲག་ཀྱང་༌༎
མཁས་པས་དབྱིངས་སུ་ཤེས་པར་བྱ་༎
དེ་ཕྱིར་བསྒྲུབ་པ་ཟབ་མོའམ་༎
ཉེ་ལམ་ཞེས་ཀྱང་དེ་ལ་བརྗོད་༎
དེ་ལྟར་གྱུར་པའི་དཀྱིལ་འཁོར་དུ་༎
དབང་གི་རྒྱལ་པོའི་སྐུ་བསྐྱེད་ཅིང་༌༎
གདན་ལྔ་རིམ་གྱིས་བཀོད་པ་ཡང་༌༎
ཟབ་མོའི་དོན་དུ་ཤེས་པར་བྱ་༎
རྫོགས་པ་ཆེན་པོ་ཡིན་པའི་ཕྱིར་༎
གཞལ་ཡས་བརྡལ་བ་ཆོས་ཀྱི་དབྱིངས་༎
ནམ་མཁའ་ལྟ་བུར་གནས་མི་དམིགས་༎
དེ་ལྟའི་དབུས་སུ་སྐུ་བསྐྱེད་པ་༎
པདྨ་གར་གྱི་དབང་ཕྱུག་དང་༌༎
གཉིས་སུ་མེད་པར་གཟི་དང་ལྡན་༎
རྟོགས་ནས་གདེང་དུ་ལོན་པ་༄༅༎
ནི་༎
ཟབ་མོ་ཞེས་ཀྱང་དེ་ལ་བརྗོད་༎
དེ་ནས་ཡུམ་རྣམས་བསྒྲུབ་པ་ཡང་༌༎
དྲ་བ་ཅན་ལ་སོགས་པ་བཞི་༎
སྤྲོས་དང་བྲལ་བར་ཤེས་པར་བྱ་༎
ཟབ་མོ་ཞེས་ནི་མཁས་པས་གསུངས་༎
དཀྱིལ་འཁོར་ཆེན་པོ་ཡིན་པའི་ཕྱིར་༎
སྒོ་སྲུང་ཁྲོ་བོ་མགོ་དབུ་བརྩེགས་༎
ཐེག་ཆེན་དགུ་ཡི་རིམ་པ་བཞིན་༎
དེ་ཉིད་གསང་བར་ཤེས་པར་བྱ་༎
དེ་ཕྱིར་ཐེག་རྒྱལ་ཉེ་ལམ་པ་༎
དེ་ལྟར་དཀྱིལ་འཁོར་རྫོགས་པ་དང་༌༎
རྒྱལ་པོ་འཁོར་དང་ལྡན་པ་བཞིན་༎
ཕྱི་རོལ་ལོང་བ་རྒྱབ་འབྲེལ་ཡང་༌༎
ཆོས་སྐུར་གཅིག་པས་ཐ་དད་མིན་༎
དེ་ཡི་ཕྱི་རིམ་དམུས་ལོང་རྣམས་༎
མི་འགྱུར་དབྱིངས་སུ་མྱ་ངན་འདས་༎
འཁོར་བ་མ་སྤངས་མྱ་ངན་འདས་༎
དེ་ཕྱིར་དམུས་ལོང་འཁོར་བ་ཅན་༎
ཕྱི་རིམ་ཁམ་རྒྱ་ཆེན་མོ་དྲུག་། གཟི་ལྡན་སྤྲུལ་པར་གྲགས་པས་ན་༎
ཉུང་དཀར་ཚུལ་བཞིན་ཟླུམ་པོར་བཞུགས་༎
འཁོར་བ་དབྱིངས་སུ་ཐིམ་པའི་ཕྱིར་༎
ཕྱི་རིམ་སྤྱང་མོ་སྒྲུབ་པ་ནི་༎
ཞབས་ཀྱི་སྤྲུལ་པ་ཡིན་པས་ན་༎
ཕོ་ཉར་བཟང་ཞིང་མངག་པར་མགྱོགས་༎
དེ་ཡང་ཆོས་ཉིད་ཡིན་པའི་ཕྱིར་༎
ཟབ་མོའི་དོན་དུ་ཤེས་པར་བྱ་༎
ཁྱི་བརྒྱད་བཀྱེ་ཞིང་བསྒྲུབ་པ་ཡང་༌༎
གསང་བའི་སྤྲུལ་པ་ཡིན་པའི་ཕྱིར་༎
ཕྲ་མེན་སྤྲུལ་པར་ཤེས་པར་བྱ་༎
སྤྲུལ་པ་མེ་འབྲུག་ནག་པོ་རྣམས་༎
ཡབ་ཡུམ་འདུ་འབྲལ་མེད་པ་ཡི་༎
སྤྲུལ་པ་ཡིན་པར་བསྟན་པ་ཡང་༌༎
ཡང་གསང་སྲིད་པའི་རྒྱལ་མོར་ཐིམ་༎
རྩ་བའི་དཀྱིལ་འཁོར་བསྒྲུབ་པ་ནི་༎
ཕུང་པོ་ལྔ་ཉིད་གཞལ་ཡས་ཁང་༌༎
ཙིཏྟ་དཔལ་བེའུ་སེམས་ཀྱི་རྟེན་༎
མ་བཞི་བུ་བརྒྱད་དབྱིངས་ཕྱུག་བཞི་༎
དེ་ཡང་མཚན་མེད་སྤྲོས་དང་བྲལ་༎
དབུ་ལྔ་རིགས་ལྔ་ཡབ་ཡུམ་ལྔ་༎
དེ་ཡང་མཚན་མེད་སྤྲོས་དང་བྲལ་༎
རྣམ་ཤེས་བརྒྱད་པོ་གནས་པ་ཡང་༌༎
ལོང་བ་རྒྱབ་འབྲེལ་ཡེ་ནས་དག་། དམུས་ལོང་འཁོར་བར་ཡེ་ནས་གནས་༎
ཞབས་ཀྱི་ཆས་བརྒྱད་གནས་སུ་ངག་། ལྕགས་ཀྱི་སྤྱང་མོར་ཡེ་ནས་གནས་༎
ཁྱི་བརྒྱད་སྦྱང་མོ་བརྒྱད་དང་གཅིག་། ཞབས་ཀྱི་སྤྲུལ་པར་རབ་ཏུ་གྲགས་༎
དེ་རྣམས་རྩ་བར་བསྡུས་པའི་ཕྱིར་༎
ཟབ་མོར་བསྒྲུབ་པར་ཤེས་པར་བྱའོ་༎
ཡང་ནི་ཟབ་མོ་ཞེས་བྱ་བ་༎
དབྱིངས་ལས་ཡེ་ཤེས་བསྒྲུབ་པའི་ཕྱིར་༎
ཡེ་ཤེས་དབྱིངས་སུ་བཞུགས་པ་ལ་༎
རྟག་ཏུ་གཟི་ལྡན་ཐུགས་ཀར་སྦས་༎
ཟབ་མོ་ཞེས་ཀྱང་དེ་ལ་བསྔགས་༎
ལོང་བ་རྒྱབ་འབྲེལ་ཡེ་ཤེས་འཁོར་༎
མགོ་དགུ་བརྩེགས་པ་ཡན་ཆད་ཀུན་༎
འཁོར་ནི་ཆོས་ཀྱི་དབྱིངས་སུ་ཐིམ་༎
གཙོ་བོ་ཡབ་ཡུམ་ཡེ་ཤེས་ཏེ་༎
དབྱིངས་ལ་ཡེ་ཤེས་སྦྱོར་བའི་ཕྱིར་༎
སྟོང་པ་ཆེན་པོ་རབ་བསྒོམས་ནས་༎
ཟབ་མོ་ཞེས་ཀྱང་དེ་ལ་བརྗོད་༎
དེ་ཡང་དབྱིངས་ལས་མ་གཡོས་ཀྱང་༌༎
མཚན་མའི་དངོས་པོ་བཤིག་པ་དང་༌༎
ལོག་པར་ལྟ་བ་གཞོམ་པའི་ཕྱིར་༎
ཕོ་ཉ་རྣམས་ཞེས་བཤད་པའོ་༎
བདག་ཉིད་ཆེན་པོར་རབ་རྟོགས་ཏེ་༎
རྩོལ་བ་མེད་པ་དབྱིངས་གཅིག་ན་༎
ཕོ་ཉ་ཞེས་ཀྱང་དེ་ལ་༄༅༎
བྱ་༎
བྱ་དང་བྱེད་པ་མི་དམིགས་ཤིང་༌༎
འཕྲོ་འདུ་ལ་སོགས་མི་བརྩམ་ན་༎
དགྱེ་བ་ཞེས་ཀྱང་དེ་ལ་བྱ་༎
ཕོ་ཉའི་དོན་དྲུག་བཤད་པ་ནི་༎
སྐུ་དང་རྔམ་དང་ཡེ་ཤེས་དང་༌༎
བསྒྲུབ་དང་སྤྲུལ་པ་ཡིག་འབྲུའོ་༎
ཡང་ན་ཕོ་ཉ་གསུམ་དུ་བཤད་༎
དོན་དང་ལས་དང་རིགས་ལ་སོགས་༎
ཕོ་ཉ་རྣམས་ནི་དགྱེ་བར་བྱ་༎
ཞེས་པ་བཤད་བསྒྲུབ་བྱང་ཆུབ་སེམས་༎
ཟབ་མོའི་ལེའུ་ཞེས་ཀྱང་བྱའོ་༎
དབང་ཆེན་འདུས་པའི་ཏནྟྲ་ལས་།
ཉེ་ལམ་བྱང་ཆུབ་སེམས་ཀྱི་ལེའུ་སྟེ་སུམ་ཅུ་སོ་གསུམ་པའོ་༎།
། སྐལ་དང་ལྡན་པའི་རྣལ་འབྱོར་སྒྲུབ་པ་པོས་༎
རོ་བསྲེགས་ཐལ་བ་བསྒྲུབ་པའི་ཕྱིར་༎
ཧུམ་མཛད་རོལ་བའི་ལེའུ་སྟེ་༎
བསྡུས་ཏེ་གསུངས་པའི་སྒྲུབ་ཐབས་ནི་༎
ཕུན་སུམ་ཚོགས་པ་ལྔར་ལྡན་པའི་༎
ཡིད་དུ་འོང་བའི་དམ་པ་རྩལ་༎
དང་པོ་ས་བསླང་དབང་བྱ་བྱིན་གྱིས་བརླབ་༎
བརྟག་པའི་གནས་ཀྱི་མནྡལ་ཡང་༌༎
འདོམ་གང་གྲུ་བཞི་ཁྱུད་འཁོར་བཅས་༎
སྟེང་དུ་རཀྟའི་གོ་མ་ཡེ་༎
ཆགས་པའི་དམ་ཚིག་སྔགས་ཀྱིས་བྱུག་། དེ་ནས་མཚན་དང་ལྡན་པའི་ཡུམ་༎
ཁྲུས་བྱས་དར་ལྡན་གོས་ཀྱིས་བཀླུབ་༎
དུར་ཁྲོད་བཀའ་དང་མཐུན་པ་ཡི་༎
གསང་བའི་ཐིག་སྐུད་བཀལ་ནས་ཀྱང་༌༎
སྤྱི་བོ་བཞག་སྟེ་དབང་བསྐུར་བས་༎
ཆགས་པ་ཆེན་པོར་མཆོད་པའི་སྔགས་༎
ལན་གསུམ་བཟླས་ཏེ་གཟི་ལྡན་དུ་༎
གྱུར་པ་དམིགས་ཏེ་དགྱེས་པར་བྱ་༎
ཟླ་གམ་ཁ་སྤྲོད་ཟླུམ་པོ་ལ་༎
དཀྱིལ་དུ་ཧེ་ཞལ་གྲུ་གསུམ་པ་༎
གྲུ་གསུམ་འཕང་དུ་བརྩེག་པར་བྱ་༎
ས་ཚོན་མགར་བའི་སོ་དོག་གམ་༎
ཡང་ན་སྦྲམ་ཆེན་བསྲེགས་པའི་ས་༎
ནག་པོའི་ས་ལས་ཧེ་ཞལ་བྲི་༎
མུ་ལ་རཀྟས་ཟླ་གམ་བཀང་༌༎
འོད་ཕུང་མཐའ་བསྐོར་སྤྲུགས་ནས་སྔགས་༎
དམར་པོ་ཡོན་ཏན་དབང་དུ་སྡུད་༎
ཧེ་ཡི་དབུས་སུ་སྔགས་པའི་རྫས་༎
དམར་པོ་དབང་དང་ལྡན་པའི་ཤིང་༌༎
བཤུས་ལ་སོགས་པའི་སྣུམ་པོར་བསྔོ་༎
ཧེ་ཡི་དབུས་སུ་ཡངས་པར་བཤམས་༎
དེ་ཡི་འགྲམ་མམ་སྟེང་དག་ཏུ་༎
ཐོད་པ་རྣམ་གཉིས་བཅུ་དང་ལྡན་༎
འཕྲོ་འདུ་དམིགས་པའི་སྟེང་དུ་གཞག་། མཐའ་སྐོར་མེ་རི་དམར་པོ་ལ་༎
ཕུར་པ་དང་ནི་རྫས་རྣམས་དགྲམ་༎
མེ་སྔགས་བཏབ་སྟེ་གཞག་པར་བྱ་༎
གསང་བའི་གཟུངས་ཐག་དམར་པོ་གཅིག་། ཟླ་གམ་སྟེང་དུ་ལོངས་སྤྱོད་དགྲམ་༎
དེ་ནས་ཐལ་བ་བསྒྲུབ་པའི་ཕྱིར་༎
བམ་གྱི་རི་བོའི་ཤར་ཕྱོགས་སུ་༎
མ་མོའི་གོམ་པ་དྲུག་ཅུའི་སར་༎
རྡོ་རྗེའི་འགྲོས་སུ་སོང་ནས་སུ་༎
རྡོ་རྗེ་དཔུང་གི་ས་ཕྱོགས་སུ་༎
བཅུ་དྲུག་རོལ་བའི་ཕོ་ཉ་འགྱེད་༎
བཀྲ་ཤིས་ཆེན་པོའི་རྔམ་བྲོས་བསྐོར་༎
ཡི་གེ་ཧུམ་གིས་རྔམ་ཁྲོའམ་༎
ཕྱུང་ནས་ཤུལ་དུ་དམིགས་པ་ཡང་༌༎
ཁྲོ་བོའི་རྫས་ལ་དམིགས་ནས་གདབ་༎
བྱང་ཤར་མཚམས་སུ་བཤིག་པ་ལས་༎
ལུ་གུ་རྒྱུད་ཀྱི་བྲོ་བསྐོར་ཏེ་༎
དུར་ཁྲོད་དག་ལས་སྤྱན་དྲངས་ཏེ་༎
བཤིག་ནས་མངོན་སྤྱོད་ལེགས་པར་བསྒོམ་༎
སྙིང་ནི་དྲན་པའི་རྟེན་ཡིན་པས་༎
ཧེ་ཡི་སྟེང་དུ་༄༅༎
གཞག་པར་བྱ་༎
བྷན་དྷ་བཟང་པོ་ལྔ་ཡི་རྟེན་༎
ཕྲལ་ནས་ཟླ་གམ་དབུས་སུ་གཞག་། གཟི་ལྡན་ས་ཡི་ལྷ་མོ་ལྔ་༎
སྟེང་དུ་དབང་པོ་ལྔ་ཡང་གཞག་། རེའུ་ཆ་ལ་ནི་ནང་ཁྲོལ་ཏེ་༎
རྐང་ལག་སྒོ་བཞི་རྣམས་སུའོ་༎
ཐོག་ཐག་ཏུ་ནི་སྒལ་རྩིབ་སྟེ་༎
མེ་རི་ལ་ནི་རྒྱུ་ཕྲེང་ངོ་༌༎
ཤུན་གྱི་ཡང་དང་རླུང་གི་ཕྱོགས་༎
སྣ་ཚོགས་ཡམ་ཤིང་བརྫངས་ནས་གཞག་། དེ་ནས
ཐལ་བའི་ས་བོན་མཆོག་། དེ་ཡི་ཁྲོད་དུ
འབྲུག་རུས་དང་༌༎ བྱི་ལ་བ་གླང་རྔ་མོ་དང་༌༎
མཁའ་ལྡིང་ལ་སོགས་འབྲས་བུ་ལྔ་༎
ཉི་མ་ལ་སོགས་ས་ཡང་སྟེ་༎
མར་ལ་སོགས་པ་བྱུག་ལ་སྩལ་༎
མཚན་དང་ལྡན་པའི་ཤེས་རབ་ཀྱིས་༎
ཐལ་མོ་སྦྱར་ནས་འདི་སྐད་དོ་༎
བུ་ཛ་མེ་།
དེ་ཡི་འོག་ཏུ་མེ་ཡི་ལྷ་༎
རྒྱལ་པོ་བསྒོམ་པའི་ཏིང་ངེ་འཛིན་༎
སྙིང་པོ་བཟླས་ཏེ་གཡོགས་ནས་བསྡམ་༎
བསྙེན་པ་ཉི་ཁྲི་བཏོན་ནས་ཀྱང་༌༎
མཆོད་ཅིང་སྦྱིན་པའི་ལས་བྱའོ་༎
ཏིང་འཛིན་མཆོད་པས་ཚིམས་བྱས་ནས་༎
དེ་ནས་རྫས་ཀྱི་དམ་པས་མཆོད་༎
མཚན་ཉིད་གསུམ་པའི་ཤེས་རབ་ཀྱི་༎
ཙིཏྟ་བླངས་ཏེ་རུས་པར་བཅས་༎
ཕུལ་ནས་བདག་ལ་དབྱིངས་སུ་བསམ་༎
མཚན་དང་རུས་པ་དེ་བཞིན་ཏེ་༎
རྣ་བ་དང་ནི་རུས་དང་མིག་། ལྕེ་དང་སྣ་དང་ཁྲག་ལ་སོགས་༎
ཤ་དང་རྐང་ཡང་དེ་བཞིན་ཏེ་༎
ཚིལ་དང་སྐྲ་ལ་སོགས་པ་དབུལ་༎
དེ་ནས་བ་སུ་ཏ་ཡི་རྫས་༎
མཚན་དང་ལྡན་པས་བླངས་ཏེ་དབུལ་༎
ཕོ་ཉ་མཆོད་པའི་སྦྱིན་སྲེག་སྟེ་༎
གཏུན་ཁུང་ཆེན་མོར་སྔ་མ་བཞིན་༎
དེ་ནས་བགེགས་ཆེན་བརྡུང་བའི་ཕྱིར་༎
རྩེ་འཇོ་བྲོ་ཡང་འདི་སྐད་དོ་༎
ཧ་ན་ད་ཧ་བ་ཙ་ཧུམ་ཕཏ་༎
མཆོད་ལ་སོགས་པའི་ཤེས་ཚོགས་ལྡན་༎
གང་ཡང་རུང་པ་དྲང་བའི་ཕྱིར་༎
སྙིང་ལ་རྩེ་འཇོ་ཐབས་ཀྱི་བྲོ་༎
ལུ་གུ་རྒྱུད་ཀྱིས་འདི་སྐད་དོ་༎
ཨངྐུ་ཤ་ཛཧ་།
དེ་ནས་དབང་པོ་ལྔ་རྣམས་ལ་༎
རྩེ་འཇོའི་ཚུལ་གྱིས་གར་བྱེད་ཅིང་༌༎
བརྗིད་པའི་སྟབས་ཀྱིས་འདི་སྐད་དོ་༎
པ་ཤ་ཧུམ་།
སྥོ་ཏ་བམ་།
གྷནྡེ་ཧོཧ་༎
དེ་དག་ཞིང་བཅུ་སྒྲོལ་བའི་ཚིག་། དཀྱིལ་འཁོར་དེ་ཡི་དོན་ཡང་བཤད་༎
འདོམ་གང་གྲུ་བཞི་གྲུ་ཆད་ཅན་༎
ཟླ་གམ་ཁ་སྤྲོད་གསང་བའི་མཁའ་༎
ཟླུམ་པོ་སྤྲོས་པ་མེད་པའི་དོན་༎
ཧེ་ནི་དབྱིངས་ཕྱུག་གཟི་ལྡན་དབྱིངས་༎
ཡམ་ཤིང་བྱང་ཆུབ་སེམས་སུ་ཤེས་༎
མེ་ནི་གཉིས་མེད་སྤྲུལ་པ་ཡིན་༎
དམ་རྫས་ལྷ་མོ་མང་པོ་དགྲམ་༎
དེ་ནས་རུས་པའི་ཡོན་ཏན་བཤད་༎
འབྲས་བུ་ལྔ་ནི་རིགས་ལྔར་བཤད་༎
རུས་སྦལ་ཀླུ་ཆེན་ཟིལ་གྱིས་གནོན་༎
འབྲུག་ནི་མཁའ་འགྲོ་དབང་དུ་སྡུད་༎
བྱི་ལས་ཕྲ་མེན་དངོས་གྲུབ་འདུ་༎
བ་གླང་སྟོབས་ཀྱིས་བགེགས་ཆེན་འདུལ་༎
རྔ་མོ་སྲིན་པོའི་མཐའ་ཡང་འཕྲོག་། འདབ་ཆགས
ཕོ་ཉ་མངག་པའི་མཆོག་། མི་རུས་ཐལ་བའི
དུས་སུ་ཟ་༎ དེ་ནས་སྦྱིན་བསྲེག་བྱ་བ་ནི་༎
ར་ག་པུ་ཛ་སྥ་ར་ན་ཧུམ་ཛཧཛཧ་༎
མཆོད་ཅིང་བསྲེག་པའི་ལས་བྱའོ་༎
དེ་ནས་ཐུགས་དམ་གཞུང་བཞིན་བསྐུལ་༎
དེ་ཡི་དུས་སུ་དགོད་པ་ཡང་༌༎
རུ་ཏྲ་ཅན་གྱི་སྣོད་ནང་དུ་༎
རུས་པ་བཏགས་པའི་༄༅༎
ཕྱེ་མ་བླུག་། དམིགས་པ་གཞུང་ལས་བྱུང་བ་བཞིན་༎
ནང་དུ་བླུགས་ནས་དུས་ལ་གཞག་། དེ་ནས་རྡོ་རྗེ་ལྕམ་དྲལ་གྱིས་༎
བསྐོར་ཏེ་དབྱངས་བླང་དབུས་སུ་གཞུག་། དེ་ནས་དཀྱིལ་འཁོར་རྫོགས་པ་ཡང་༌༎
རྡོ་རྗེའི་གོ་ཚགས་གཞུང་བཞིན་སྤེལ་༎
ཕྲིན་ལས་བཅོལ་བ་ལྔ་མ་བཞིན་༎
ཡབ་ཡུམ་གཉིས་མེད་སྦྱོར་བ་ལས་༎
སེམས་ཀྱི་ཁ་དོག་དཀར་པོའི་ཡི་གེ་སྟེ་༎
ཧྲིཧ་༎
མཁའ་མཉམ་སྤྲོས་ཤིང་སླར་ཡང་བསྡུ་༎
དངོས་པོ་མེད་ཅིང་སྟོང་པར་གྱུར་པར་དམིགས་༎
ལྷ་མོ་མགོ་དགུ་མ་དང་རོལ་པ་ལས་༎
བྱང་ཆུབ་སེམས་ནི་གུ་ཧྱ་དམར་པོ་སྤྲོ་༎
རུས་པ་མཚན་མེད་ར་ག་བཞིན་༎
དྲ་བ་མོ་དང་གཉིས་མེད་རོལ་པ་ལས་༎
བྱང་ཆུབ་སེམས་ནི་ཧུམ་གིས་སྟོང་ཁམས་གང་༌༎
བསྐུལ་ཞིང་འདུས་བྱས་འབར་བ་འཕྲོས་པར་དམིགས་༎
ཨ་མོ་དེ་བས་གཉིས་མེད་གཉིས་གྱུར་ནས་༎
སེམས་ནི་ཁ་དོག་དཀར་དམར་བསྣོལ་མ་ཡང་༌༎
སྐར་ཚོགས་ལྟ་བུར་རབ་ཏུ་འཁྲིགས་པས་བསྐུལ་༎
བསྡུས་པས་ཚིམས་གྱུར་བཙོ་མའི་ཁ་དོག་བཞིན་༎
སྡེར་མོ་ཅན་གྱི་ས་ལྟར་བྱང་ཆུབ་སེམས་༎
རིན་ཆེན་ཞུན་མ་ལྟ་བུར་བསྐུལ་སྦྱངས་ནས་༎
དངོས་མིན་བྱང་ཆུབ་སེམས་སུ་ཞུ་༎
དེ་ནས་དངོས་གྲུབ་བླང་བའི་ཕྱིར་༎
སྒྲུབ་པ་དེ་ཡི་མཚན་ལྡན་ཡོ་བྱད་པས་༎
ར་ག་པུ་ཛ་ཞེས་བརྗོད་ཅིང་༌༎
ཐལ་ཆེན་འོད་དུ་ཞུ་བར་དམིགས་༎
ཏམ་ལས་རླུང་གིས་བཏེགས་ནས་ཀྱང་༌༎
གཟི་ལྡན་གསང་བ་བྷ་ག་ལས་༎
རང་བཞིན་མེད་པའི་ཆོས་སྐུར་གསལ་༎
མཐར་ཕྱིན་བསྙེམས་ཤིང་འགྲོ་རྒྱུད་སྦྱང་༌༎
སླར་ཡང་མི་གཡོ་དབྱིངས་སུ་ཐིམ་༎
དེ་ནས་གསང་བའི་མདུད་པ་གྲོལ་༎
སྣུམ་ལ་འཕེལ་གྱུར་གྲུབ་པའི་རྟགས་༎
ཉུང་ན་སྤོགས་ཤིང་ཏིང་འཛིན་ལས་༎
གྲུབ་ནས་ངོ་ལ་མཚན་མས་གདབ་༎
མཚན་ལྡན་ལག་མཐིལ་ཨ་བསམས་ཏེ་༎
བྲོས་བསྐོར་དབང་སྐུར་བྱིན་གྱིས་བརླབ་༎
དེ་ནས་དངོས་གྲུབ་གོ་སྐབས་དབྱེ་༎
ས་མ་ཡེ་པདྨ་དྷ་ར་པུ་ཙ་མེ་།
དང་པོ་དེ་བི་བསྟན་པར་བྱ་༎
དེ་ནས་ཚེ་དང་རིམ་པ་བཞིན་༎
ཆད་ན་བར་ཆད་ཆེན་པོ་འབྱུང་༌༎
ལྷག་ན་རིམ་པ་བཞིན་དུ་འགྲོ་༎
རྡོ་རྗེ་སློབ་དཔོན་ཡབ་ཡུམ་དང་༌༎
མཆེད་དང་དགོངས་པའི་ཚད་དང་སྦྱར་༎
དེ་ནས་ལུས་ལ་རྟག་བཅངས་ན་༎
སྐུ་གསུང་ཐུགས་ཀྱི་དངོས་གྲུབ་ཐོབ་༎
ལུས་ཀྱང་དར་ལ་བབ་ཅིང་སྲ་༎
ལོངས་སྤྱོད་ལྡན་ཞིང་བདེ་སྐྱིད་འགྱུར་༎
དེ་ནས་ལྷག་མའི་གཏོར་མ་གཏང་༌༎
དཀྱིལ་འཁོར་བསྡུ་ཞིང་བཀྲ་ཤིས་གསོལ་༎
ཡབ་བར་མི་དོར་མ་མོ་བསྟན་༎
གླུ་དང་དབྱངས་དང་རྔ་ལ་སོགས་༎
རྩེད་འཇོ་མང་པོ་ལུགས་བཞིན་བྱ་༎
དབང་ཆེན་འདུས་པའི་ཏནྟྲ་ལས་ཐལ་ཆེན་བསྒྲུབ་པའི་ལེའུ་སྟེ་སུམ་ཅུ་སོ་བཞི་པའོ་༎།
། དང་པོ་ཕུན་སུམ་ཚོགས་ལྡན་ནས་༎
དཀྱིལ་འཁོར་ཚད་དང་ལྡན་པ་ལ་༎
ཐིག་བཞི་བཏབ་པས་ལེའུ་ཚེ་དགུ་༎
དབུས་སུ་གྲུ་གསུམ་འབར་བའོ་༎
རྒྱ་ཡི་ཚད་ནི་ཁྲུ་གང་ལ་༎
འཕང་དུ་༄༅༎
ཁ་ཁྱེར་མཁྱིད་གང་བའོ་༎
ཁ་དོག་མཛེས་པའི་ཚོན་རྩི་ལྔ་༎
ལེ་ཚེ་བརྒྱད་ལ་རིམ་པ་བཞིན་༎
དབུས་སུ་མཐིང་ནག་ཡིག་འབྲུ་བཅས་༎
རྒྱན་དང་གདགས་པ་ལ་སོགས་པས་༎
མཚན་དང་ལྡན་པའི་ཡམ་ཤིང་དང་༌༎
དབང་དང་ལྡན་པའི་བྷན་དྷ་རྣམས་༎
ཧེ་ཡི་དབུས་སུ་བརྫངས་ལ་དགབ་༎
དཔལ་དང་མ་མོ་མཆོད་པའི་རྫས་༎
བྱང་ཆུབ་སེམས་དང་རྡོ་རྗེའི་ཆུ་༎
ཟིལ་དངར་རཀྟ་ཤ་ལ་སོགས་༎
རིམ་པར་བཀྲམ་པའི་ས་ཕྱོགས་ནི་༎
དབུས་སུ་བྱང་ཆུབ་སེམས་ཆེན་པོ་༎
ཤར་གྱི་གླིང་ལ་རྡོ་རྗེ་ཆུ་༎
ཟིལ་པ་རཀྟ་ལྷོ་ཕྱོགས་སུ་༎
ཤ་ནི་ནུབ་ཏུ་དགྲམ་པར་བསྔགས་༎
དྲི་ལ་སོགས་པ་བྱང་དུའོ་༎
ཤ་ཁྲག་གཏོར་མ་ལ་སོགས་ཀུན་༎
འབར་བའི་དཀྱིལ་འཁོར་ཐོག་ཐག་ཏུ་༎
ཕོ་ཉ་རིམ་པ་བཞིན་དུ་དགོད་༎
སྐད་ཅིག་མ་ཡི་ཏིང་འཛིན་གྱིས་༎
བསྒོམ་དང་བསྙེན་དང་བསྒྲུབ་པ་དང་༌༎
འཛབ་ལ་སོགས་པ་མ་རྫོགས་ཚེ་༎
བཅུ་གཅིག་ཕྲིན་ལས་གཞུང་བཞིན་འབད་༎
བསྙེན་པ་ཉི་ཁྲི་རྫོགས་པ་དང་༌༎
དཔལ་དང་མ་མོ་མཆོད་པའི་ཕྱིར་༎
སྦྱིན་བསྲེག་གཞུང་བཞིན་བརྩོན་པར་འབད་༎
གར་གྱི་དབང་ཕྱུག་ཆེན་པོ་ལ་༎
བྱང་ཆུབ་སེམས་ཀྱི་མཆོད་པ་ཡིས་༎
མཆོད་ཅིང་བསྲེག་པའི་ལས་བྱའོ་༎
རྡོ་རྗེ་ཆུ་ནི་ཟི་ལྡན་ལའོ་༎
ཟིལ་དངར་ལྷོ་ཡི་ཕྱོགས་སུ་སྟེ་༎
ཤ་ཆེན་ནུབ་ཀྱི་ཕྱོགས་སུ་དབུལ་༎
དྲི་ལ་སོགས་པ་བྱང་དུ་དབུལ་༎
ཡུམ་བཞི་ལ་ཡང་དེ་བཞིན་ཏེ་༎
མཆོད་སྦྱིན་བསྲེག་པའི་ལས་བྱའོ་༎
ཤ་ཁྲག་གཏོར་མ་ཕོ་ཉ་ལ་༎
མཆོད་ཅིང་བསྲེག་པའི་ལས་བྱས་ནས་༎
བསྙེན་པ་ཆོས་ཀྱི་དབྱིངས་ནས་དྲངས་༎
བསྒྲུབ་པ་གཉིས་མེད་མཉམ་པར་གཞག་། འཛབ་ནི་གཞུང་བཞིན་བགྲང་བྱར་བྱ་༎
སྐབས་སུ་ལས་ནི་བཅུ་གཅིག་ཙམ་༎
ཞག་གྲངས་དག་ནི་ཚང་བ་དང་༌༎
དངོས་གྲུབ་བླང་བའི་ཆོ་ག་དང་༌༎
དབང་བསྐུར་བ་དང་དཀྱིལ་འཁོར་ནས་༎
རིམ་པ་བཞིན་དུ་དབྱུང་བར་བྱ་༎
དེ་ནས་གཏོར་མ་ལ་སོགས་པའོ་༎
ལྷག་མ་སྐྱོང་ཞིང་ཕོ་ཉ་བསྙེན་༎
ལས་ཀྱི་གོ་རིམ་མ་ནོར་བར་༎
མཆོད་སྦྱིན་བསྲེག་པའི་ལས་ལ་འབད་༎
དེ་ནས་རྫས་དང་ལག་ཆ་དང་༌༎
དཀྱིལ་འཁོར་ལྷ་དང་བྱེ་བྲག་རྣམས་༎
རིམ་པ་བཞིན་དུ་མཐའ་ནས་སྤྲོ་༎
བསྐུལ་དང་དོན་བྱས་སླར་འདུས་ཤིང་༌༎
བདག་དང་བཅས་པར་རབ་ཞུགས་ནས་༎
རིམ་པ་བཞིན་དུ་དབུས་སུ་བསྟིམ་༎
སྙིང་པོ་དང་ནི་ཕྱག་མཚན་ཆས་༎
རྟེན་པར་གྱུར་ནས་དབྱིངས་སུ་གཞག་། ཚོན་རྩི་དང་ནི་སོལ་བ་དང་༌༎
གཞན་པ་ལྷག་མ་ཅི་ཡོད་རྣམས་༎
ཐལ་བའི་ཚོགས་དང་བཅས་པ་ཀུན་༎
གྲུ་གསུམ་ཡུམ་གྱི་མཁའ་ལ་བསྟིམ་༎
དེ་ཡང་མཆོད་སྦྱིན་བསྲེག་པར་སྦྱར་༎
དེ་ནས་བཤགས་དང་སྦྱང་བ་དང་༌༎
གླུ་བྲོ་ལ་སོགས་ལོངས་སྤྱོད་རྣམས་༎
མ་མོ་དང་ནི་མཁའ་འགྲོ་དང་༌༎
ཕོ་ཉ་མ་མོ་བསྟན་པའི་ཕྱིར་༎
ཆས་དང་ལྡན་པར་འབར་བར་བྱའོ་༎
དབང་ཆེན་འདུས་པའི་ཏནྟ་ལས་།
སྦྱིན་བསྲེག་གི་ལེའུ་སྟེ་༄༅༎
སུམ་ཅུ་སོ་ལྔ་པའོ་༎།
། ཀུན་བཞི་གཏན་ལ་བེབས་པའི་ལེའུ་འདི་༎
སྔ་རབས་འདས་པའི་དགོངས་པ་བསྟུན་ནས་ཀྱང་༌༎
དེ་ཡང་ཆོས་རྣམས་རྩ་བ་ཀུན་གཞིར་འདུས་༎
ཀུན་གཞིའི་རྩ་བ་ཡེ་ཤེས་ལྔར་སྣང་ཡང་༌༎
དེ་ལྟ་བུ་ཡི་དོན་ལ་མཉམ་བཞག་པས་༎
ཀུན་གཞི་གནས་གྱུར་པ་ཡང་དེ་བཞིན་ཉིད་༎
ཡེ་ཤེས་ལྔ་ཉིད་དེ་ན་ཚང་བས་ན་༎
ཡེ་ཤེས་ལྔ་པོ་གཅིག་ཏུ་འདུས་རིག་བྱ་༎
སེམས་ཅན་ཀུན་གཞིའི་རྩ་བ་དོན་རྟོགས་ནས་༎
ཡེ་ནས་སངས་རྒྱས་པས་ན་བཅོས་མེད་པར་༎
དང་པོའི་ས་ཉིད་ནོན་པར་མཁས་པས་གསུངས་༎
གནས་སྐབས་དེ་ན་ཡོད་མེད་ལྟ་མཐར་ཐུག་། སེམས་ཀྱི་རང་བཞིན་ཇི་ལྟར་ཡིན་པ་དང་༌༎
སེམས་ལ་མཚན་མ་ཡོད་མེད་བརྟག་པར་བྱ་༎
སེམས་དེ་ཉིད་ལ་བལྟ་བ་ཇི་ལྟ་བུ་༎
སེམས་དེ་སྣང་བ་ཡིན་ནམ་མི་སྣང་ཡིན་༎
སེམས་དེ་སངས་རྒྱས་ཡིན་ནམ་སངས་རྒྱས་མིན་༎
སེམས་ལས་སངས་རྒྱས་གུད་ན་ཡོད་དམ་མེད་༎
དེ་ལྟར་བལྟ་བ་ཅེར་གཞག་ཟིན་བྱ་དགོད་༎
དེ་ལྟར་རྟོགས་ནས་གདེང་དུ་གྱུར་པ་དང་༌༎
འདུས་བྱས་དགེ་རྩ་མི་དགག་ནུས་ཚད་སྤྱད་༎
འོན་ཏང་ཆོས་ཀུན་རང་གི་སེམས་སུ་འདུས་༎
བསམས་ཤིང་བསྒོམས་མེད་ངང་ལ་གཞག་པ་ན་༎
ཅིར་སྣང་ཅིར་སྲིད་མཚན་མེད་དབྱིངས་གཅིག་པས་༎
འདུ་འབྲལ་མེད་པའི་ཆོས་ཉིད་ཡེ་སངས་རྒྱས་༎
དོན་དམ་བརྗོད་དུ་མེད་པ་མ་བཙལ་ཡང་༌༎
ལྷུན་གྲུབ་ས་དེ་ད་ལྟ་ཉིད་ནས་ནོན་༎
དེ་ལྟའི་དོན་རྟོགས་ཉམས་སུ་གསལ་ན་ཡང་༌༎
ཆོས་ཀུན་སྒོ་དང་མི་འགལ་བསྟན་པའི་ཕྱིར་༎
ཏིང་འཛིན་གསུམ་ལྡན་གོལ་སའི་སྒོ་བཀག་ནས་༎
དྲོད་ཆེན་གསུམ་གྱིས་སངས་རྒྱས་དགོངས་པར་མྱོང་༌༎
དེ་བས་ཏིང་འཛིན་རྣམ་གསུམ་རབ་བསྒོམ་པས་༎
འབྲས་བུ་ཕ་རོལ་ཕྱིན་དྲུག་རང་བཞིན་རྫོགས་༎
རང་སེམས་ནམ་མཁའ་མ་གཡོས་ངང་ལ་གཞག་། འོན་ཏང་དྲང་བཞིའི་རྟོག་པ་ཅི་བྱུང་ཡང་༌༎
ཆོས་ཉིད་མ་གཡོས་རྟོག་པ་མ་བཅད་པས་༎
ངང་གིས་མ་བཅོས་ཡོངས་ཀྱིས་འོད་གསལ་ཞེས་༎
སྔ་རབས་མཁས་ལྡན་རྣམས་ཀྱིས་རབ་ཏུ་བསྔགས་༎
ཡིད་དང་སེམས་ལ་གསལ་བྱེད་ཏིང་འཛིན་ཏེ་༎
ཡོ་ག་གསུམ་དོན་གནས་སྐབས་དབང་ཆེན་གསལ་༎
དོན་དེ་བས་ན་སྙན་ཁུང་རབ་བརྒྱུད་ནས་༎
སེམས་ཉིད་སངས་རྒྱས་དོན་དུ་ཤེས་པར་བྱའོ་༎
དེ་ལྟ་བུ་ཡི་དོན་རྟོགས་སྐྱེས་བུ་ལ་༎
ཅི་ཡང་མི་བརྩེག་ཡོན་གྱི་རྣམ་གྲངས་དབུལ་༎
འོན་ཏང་བྱས་ཟིན་དོན་རྟོགས་ནས་༎
ཡེ་ནས་བདག་ཉིད་རྣམ་པར་དག་ཅེས་བྱ་༎
དེ་ལ་འཛིན་ཆགས་བདེ་སྡུག་ཅི་བྱུང་ཡང་༌༎
ཚོགས་གཉིས་དུས་གཅིག་རྫོགས་པར་དམ་བཅའོ་༎
རྣམ་པར་མི་རྟོག་ཏིང་འཛིན་མཚན་མ་རྣམ་པར
དག་། ཆོས་ཉིད་མངོན་སུམ་གྱུར་ན་ཆེ་ཡོན
རྒྱུ་མི་འཆད་༎ སྒྲིབ་པ་གཉིས་བྱང་ཚོགས་གཉིས་རྫོགས་པས་ན་༎
ཕྱི་ནང་བཤད་དང་མཐུན་པར་ས་རྣམས་ནོན་༎
འདི་ནི་བདེ་གཤེགས་དགོངས་སྤྱོད་ཟབ་མོ་༄༅༎
ཡིན་༎
སེམས་ཅན་ཕལ་གྱི་སྤྱོད་ཡུལ་མ་ཡིན་ནོ་༎
སངས་རྒྱས་རྣམས་ཀྱིས་མཉམ་པའི་དོན་རྟོགས་ཀྱང་༌༎
འགྲོ་བ་སེམས་ཅན་རྣམས་ཀྱི་མ་རྟོགས་པས་༎
གདོད་ནས་ཞེན་པའི་བག་ཆགས་སྦྱང་དཀའ་བ་༎
ས་དང་ས་ཡི་འདོད་སྟོངས་ཁྱད་ཡོད་གསུངས་༎
མཉམ་པར་རྟོགས་དང་མ་རྟོགས་གཉིས་མེད་གསལ་དུས་སུ་༎
སངས་རྒྱས་ཆེ་བའི་ཡོན་ཏན་ལྷུན་གྱིས་གྲུབ་བརྙེས་སོ་༎
སྟོང་དང་ས་བཞིན་མེད་ཅིང་མ་སྐྱེས་ཁྱད་པར་ཅི་༎
ཡོད་མེད་རྟག་ཆད་བྱ་བཙལ་ལ་སོགས་པ་༎
ཐམས་ཅད་ལྷུན་གྱིས་གྲུབ་པར་ཡེ་གནས་པའོ་༎
རྒྱུ་དང་འབྲས་བུ་ཅིར་སྣང་ཅིར་སྲིད་ཀྱང་༌༎
བུདྡྷ་ཉག་གཅིག་སྐུ་ཡི་རྒྱན་དུ་སྣང་༌༎
དེ་ཉིད་མ་བཀག་དཀྱིལ་འཁོར་རྫོགས་པའི་ཚུལ་༎
གོང་འོག་ལ་སོགས་སྐྱོན་ཡོན་གཉིས་པོ་དག་།
རྟོགས་དང་མ་རྟོགས་རེ་རྩོལ་གནས་པའི་མིང་ཙམ
གྱིས་༎ རྒྱུ་འབྲས་སོ་སོར་གསལ་བར་སྨྲ་ན་ཡང་༌༎
ལྟ་སྤྱོད་མཉམ་པའི་དོན་དེ་ཤེས་བྱ་དགོས་༎
ལྟ་སྤྱོད་ཡེ་ནས་འདུ་འབྲལ་མེད་བཞིན་དུ་༎
མི་སྣང་སྣང་བའི་སྤྱོད་ཡུལ་ཅིར་སྣང་ཡང་༌༎
ཕྱག་རྒྱའི་དཀྱིལ་འཁོར་མ་གྱུར་གང་ཡང་མེད་༎
གནས་སྐབས་དེ་ན་ཚོགས་རྫོགས་ཐབས་དང་ཤེས་རབ་འབྲེལ་༎
དེ་ཙམ་ཉིད་ན་དགོངས་པ་ཆོས་ཐམས་ཅད་༎
དོན་དུ་ཡེ་ཤེས་ཆེན་པོའི་སེམས་སུ་འདུས་༎
སེམས་ནི་ཡེ་ནས་ངང་གིས་མ་བཅོས་པས་༎
ཏིང་ངེ་འཛིན་གྱི་དམིགས་པ་ཐམས་ཅད་བྲལ་༎
དེ་ལྟ་བུ་ཡི་བྱང་ཆུབ་གནས་པ་ནི་༎
བགྲོད་པའི་ས་དང་ལྟ་བའི་གཟུགས་མེད་པས་༎
མཚན་མར་བཏགས་པའི་སྐྱོན་ཡོན་མ་ལུས་མཁྱེན་༎
ཐེག་རྒྱལ་ཡང་རྩེས་ཐེ་ཚོམ་གེགས་བསལ་ཞིང་༌༎
བླ་མེད་དངོས་གྲུབ་ཆེན་པོར་ལ་བཟླའོ་༎
དེ་བས་དབུ་མའི་བལྟ་བ་ཆ་ཕྲ་བ་༎
ཐམས་ཅད་མ་ལུས་དབང་དུ་རབ་བསྡུས་ཏེ་༎
གཞལ་ལས་སྤགས་པའི་དོན་དུ་འདི་གསུངས་སོ་༎
མདོ་སྡེ་ལ་སོགས་ཕྱི་ནང་ཡུལ་དག་པས་༎
དག་པའི་མཚན་མ་ཙམ་དུ་གནས་པ་དང་༌༎
རྣལ་འབྱོར་སྤྱོད་པས་ཆོས་རྣམས་སེམས་སུ་འདུས་༎
མཐའ་གཉིས་ངང་གིས་བསལ་ཞེས་སྨྲ་བ་ཡང་༌༎
མཉམ་པར་རྟོགས་ལས་གུད་ན་ཆོས་མེད་དོ་༎
གཞན་ན་ཡོད་པར་འདོད་ན་བག་ཆགས་སྐྱོན་ཡིན་ནོ་༎
དེ་བས་སྒོས་ཆོས་སོ་སོར་ཅིར་སྣང་ཡང་༌།
བྱིས་པའི་སྤྱོད་ཡུལ་འཁྲུལ་སྣང་ཉིད་སྣང་ཡིན་༎
སངས་རྒྱས་སེམས་ཅན་སྒྱུ་མ་སྨིག་རྒྱུའི་ཚུལ་༎
ཡེ་ཤེས་སྐྱེ་འགག་མེད་པས་ནམ་མཁའ་བཞིན་༎
དེ་ཡི་དུས་ན་འདས་ཏེ་མཐོང་བ་མེད་༎
དེ་ཡང་མི་སྣང་ཉིད་ན་སྐྱོན་མེད་ཡིན་༎
འཁྲུལ་བ་ཡིན་པས་བཏུབ་པ་མ་ཡིན་ནོ་༎
(༢༧)༄༅༎ འབྱུང་བ་རོ་གཅིག་པས་༎
དབང་ཆེན་ཡབ་ཡུམ་ཕྱག་རྒྱར་གསལ་༎
མཐོང་དང་མ་མཐོང་སྣང་བ་རང་བཞིན་མེད་༎
དགོངས་སྤྱོད་ཟབ་མོའི་མན་ངག་ཐམས་ཅད་ནི་༎
རང་རིག་ཡེ་ཤེས་མངོན་དུ་གསལ་དུས་ན་༎
དག་པའི་ཡེ་ཤེས་སངས་རྒྱས་མཐོང་ཞེས་བྱ་༎
དེ་ལྟར་ཡེ་ཤེས་སངས་རྒྱས་མཐོང་བའི་ཚེ་༎
བག་ཆགས་མེད་ཅིང་མཐོང་ཡུལ་ལས་འདས་ཚེ་༎
བྱ་མེད་སྣང་མེད་མི་བཙལ་བཞག་པ་༄༅༎
ཡིན་༎
དམིགས་པའི་ལུས་མེད་ཆོས་ལམ་བག་ཆགས་སྤང་༌༎
མཐོང་ཚོར་བདེ་བའི་ལམ་ཉིད་མུ་མེད་བརྡལ་བའི་དབྱིངས་༎
འགྲོ་ལྡོག་སྤྱི་ཚུག་ཡེ་ཤེས་དབྱིངས་མི་གཡོ་༎
དེ་ཡང་ཐ་ཚིག་མདོ་སྡེ་ཟབ་མོ་ནང་༌༎
དེ་ལྟའི་དོན་ལ་སངས་རྒྱས་སྤྱོད་ཡུལ་མཛད་མི་མངའ་༎
ཆོས་རྣམས་ཐམས་ཅད་རིག་པའི་ཡེ་ཤེས་སྣང་༌༎
དེས་འབྲེལ་ཕྲན་ཆད་གདོད་ནས་མ་སྐྱེས་ཏེ་༎
རྒྱུ་དང་འབྲས་བུར་བཏགས་པ་ཡོང་ཡེ་མེད་༎
འདི་ལྟར་རིག་ན་ཆོས་ཉིད་ལྷུན་གྱིས་གྲུབ་༎
དོན་ལ་མཉམ་པར་གཞག་པའི་སྐྱོན་ཆེན་ནི་༎
ལུང་དང་འགལ་ཞིང་དོན་དང་ཕྲད་མི་འགྱུར་༎
དོན་ལ་ངེས་བློས་ཁྱབ་པར་བཏང་བ་ནི་༎
མི་འགལ་རང་བཞིན་ཡེ་ཤེས་དག་པ་སྟེ་༎
རིགས་གསལ་ངང་ན་ཐམས་ཅད་གཉིས་སུ་མེད་༎
བྱང་ཆུབ་སྙིང་པོ་རྒྱུ་འབྲས་ལྷུན་གྱིས་གྲུབ་པའོ་༎
དེ་ཡི་དུས་ན་དྲོད་གསུམ་མན་ངག་རྫོགས་༎
སྣང་དང་མི་སྣང་རྟག་ཆད་ལ་སོགས་པ་༎
ཤེས་རབ་ཟབ་མོ་ངེས་པའི་གཏིང་བརྟོལ་ཏེ་༎
ཕྱི་ནང་ཐེ་ཚོམ་བལྟ་བའི་ཕུག་གཏིབ་བོ་༎
འདི་ཡི་དོན་ལ་གསང་ཐུང་སྲན་ཚུགས་ཤིང་༌༎
ཚིག་དང་དོན་དུ་འབྲེལ་པས་ཐག་ཆོད་ན་༎
རིག་འཛིན་རྡོ་རྗེ་གཡུང་དྲུང་ལྷུན་གྱིས་གྲུབ་༎
དབང་ཕྱུག་ཡིན་པས་དེ་ལ་ཀུན་ཕྱག་འཚལ་༎
གཡོ་སྒྱུ་མེད་པར་གཙུག་གི་ནོར་བུ་བཞིན་༎
དབང་ཆེན་འདུས་པའི་ཏནྟྲ་ལས་།
ཀུན་གཞི་གཏན་ལ་ཕབ་པའི་ལེའུ་སྟེ་སུམ་ཅུ་སོ་དྲུག་པའོ་༎།
། དཔལ་གྱི་མགུར་ནས་གསུངས་པའི་མན་ངག་འདི་༎
ཕྱི་རབས་རྣལ་འབྱོར་འགའ་ཡི་སྤྱོད་ཡུལ་བས་༎
མིང་ཙམ་རྣལ་འབྱོར་རྣམས་ཀྱི་ཐུན་མོང་མིན་༎
གཏན་དུ་ནུབ་པར་མི་བྱ་ཡང་དབང་གཏེར་དུ་སྦས་ཤིང་བརྒྱུད་།
དབང་ཆེན་འདུས་པའི་ཏནྟྲ་རྫོགས་སོ་༎  ༎ རྒྱ་གར་གྱི་མཁས་པ་རག་ཤི་སིདྡྷི་དང་༌།
བོད་ཀྱི་བནྡེ་ཀུ་ཀུ་ར་ཛས་བསྒྱུར་བའོ་༎
