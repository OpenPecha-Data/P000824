༄༅༎ རྒྱ་གར་སྐད་དུ་༎
མ་ཧ་སནྟི་ནི་ཡ་མརྠ་ས་མུ་ཧ་ཏནྟྲ་དྲྀཤྟི་སརྦ་གརྦྷ་རཏྣ་བྱུ་ཧ་ན་མ་།
བོད་སྐད་དུ་།
རྫོགས་པ་ཆེན་པོ་ངེས་དོན་འདུས་པའི་རྒྱུད་།
ལྟ་བ་ཐམས་ཅད་ཀྱི་སྙྀང་པོ་རིན་པོ་ཆེ་རྣམ་པར་བཀོད་པ་ཞེས་བྱ་བ་།
བཅོམ་ལྡན་འདས་མཉམ་པ་ཉིད་ཀྱི་རྒྱལ་པོ་དཔལ་ཀུན་ཏུ་བཟང་པོ་ལ་ཕྱག་འཚལ་ལོ་༎
འདི་སྐད་གསུངས་པའི་དུས་གཅིག་ན་།
ཀུན་རིག་སེམས་ཀྱི་རྒྱལ་པོ་དེས་༎
འོག་མིན་ཆོས་ཀྱི་དབྱིངས་གནས་ན་༎
ངེས་པའི་དོན་ལ་རབ་བཞུགས་ཏེ་༎
རྡོ་རྗེ་སེམས་དཔའ་ལ་སོགས་པའི་༎
འཁོར་རྣམས་འདུས་ནས་རབ་ཏུ་འཁོར་༎
དེ་ཚེ་འདུས་པ་རྣམ་བཞི་ཡང་༌༎
རྡོ་རྗེ་གསང་བ་རིན་ཆེན་སྙིང་༌༎
དྲི་མེད་གྲགས་པ་ལས་རབ་གྲུབ་༎
རྒྱལ་བའི་དབང་པོ་བསོད་ནམས་སྙིང་༌༎
ཞི་བའི་བདེན་དང་ཉི་མའི་འོད་༎
ནམ་མཁའི་སྙིང་པོ་འབུམ་གཟིགས་དང་༌༎
ཕྱོགས་བཅུའི་སངས་རྒྱས་རྣམས་ཀྱང་བཞུགས་༎
རིག་འཛིན་སེམས་དཔའ་ཆེན་པོ་དང་༌༎
བློ་གྲོས་སྩོལ་དང་རྣམ་དག་དང་༌༎
དམ་པའི་ཡོན་ཏན་འོད་རླབས་ཅན་༎
ཤེས་རབ་བླ་མ་རྒྱལ་མཚན་དང་༌༎
རྣམ་པར་གྲོལ་བའི་ཏིང་འཛིན་དབང་༌༎
ཆོས་དབང་དང་ནི་སྤོབས་པ་བརྩེགས་༎
བདུད་འཇོམས་དང་ནི་སེང་གེའི་སྒྲ་༎
རིན་ཆེན་མཐོང་དང་བརྩེ་བ་ཅན་༎
དབང་ཕྱུག་གཙོ་དང་ཡིད་དགེ་དང་༌༎
མཐོང་ན་དགའ་དང་བདེན་མོས་དང་༌༎
གསུང་བརྩེགས་ལ་སོགས་འཁོར་རྣམས་ཀུན་༎
རང་རང་གཙོ་ལ་བསྐོར་ནས་ནི་༎
རྒྱལ་སྲས་སྤྲུལ་པའི་འཁོར་རྣམས་ཀྱང་༌༎
ཚངས་པ་བརྒྱ་བྱིན་རྒྱལ་ཆེན་བཞི་༎
ཐག་བཟང་རིས་དང་གང་བ་བཟང་༌༎
ཆོས་ཀྱི་རྒྱལ་པོ་རྟ་མགོ་ཅན་༎
ཟུར་ཕུད་ལྔ་པ་ནོར་སྲུང་དང་༌༎
མགྲིན་བཅུ་དང་ནི་ཀླུ་རྒྱལ་དང་༌༎
དེ་འཁོར་ལ་སོགས་ཀུན་ཀྱང་གནས་༎
མཁའ་འགྲོ་སྡེ་ལྔ་སྲིན་མོའི་ཚོགས་༎
ཡེ་ཤེས་མཁའ་འགྲོ་རིག་པ་འཛིན་༎
རྡོ་རྗེ་མཁའ་འགྲོ་རིགས་ཀྱི་ཡུམ་༎
རིན་ཆེན་མཁའ་འགྲོ་འདོད་དགུར་སྒྱུར་༎
པདྨ་མཁའ་འགྲོ་བདེ་ཆེན་རྒྱས་༎
ལས་ཀྱི་མཁའ་འགྲོ་ལུས་སྒྲིབ་སྦྱོང་༌༎
འཇིག་རྟེན་མཁའ་འགྲོ་དམ་བཏགས་པའོ་༎
འཁོར་གྱི་གཏོར་ཟན་ཕོ་མོ་ཀུན་༎
སྙིང་རྗེ་མེད་པར་གསོད་ལ་དགའ་༎
རྐྱེན་མཐོང་ཙམ་ན་ཆད་པས་གཅོད་༎
ཀུན་ཀྱང་སྲིན་པོའི་ཆ་བྱད་ཅན་༎
རྔམས་པའི་ང་རོ་འཇིགས་ཚུལ་གྱིས་༎
བསྟན་པ་བསྲུང་ཕྱིར་དུས་དེར་འདུས་༎
སྤྲུལ་སྐུར་སྣང་༄༅༎
བའི་འཁོར་རྣམས་ནི་༎
དད་ཉན་ལྷ་མི་ལས་ཅན་ཀུན་༎
མོས་ཤིང་དད་པས་འདུས་པ་ཡིས་༎
ལས་དང་ཐུགས་རྗེ་འཛོམས་ནས་འཁོད་༎
དེ་ཚེ་རྡོ་རྗེ་སེམས་དཔའ་ཡིས་༎
འདུས་པའི་འཁོར་ལ་ཕན་གདག་ཕྱིར་༎
གུས་པའི་ཚུལ་གྱིས་ཐལ་སྦྱར་ཏེ་༎
བདེན་པའི་ཡིད་ཀྱིས་འདི་སྐད་གསོལ་༎
རྩ་བ་གཅིག་པའི་ཆོས་ཉིད་ལ་༎
སངས་རྒྱས་ཆོས་རྣམས་ཇི་ལྟར་གསུངས་༎
ཆོས་ཉིད་གནས་ལུགས་ཇི་ལྟར་ཡིན་༎
སྣོད་ཀྱི་རིམ་པ་གང་ལ་བསྟན་༎
ཆོས་རྣམས་གཏན་ལ་ཇི་ལྟར་དབབ་༎
མཉམ་པའི་རྒྱལ་པོས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་།
ཀུན་རིག་སྟོན་པས་བཀའ་སྩལ་པ་༎
ལེགས་སོ་འདུས་པའི་འཁོར་རྣམས་ཀུན་༎
དད་ལྡན་བུ་ལ་ངས་བསྟན་གྱིས་༎
ལེགས་པར་ཉོན་ལ་ཡིད་ལ་ཟུང་༌༎
དུས་གསུམ་སངས་རྒྱས་ཐམས་ཅད་ཀྱང་༌༎
རྩ་བ་རང་སེམས་རྟོགས་པའི་ཕྱིར་༎
གཟི་ལྡན་ནོར་བུ་རིན་ཆེན་བཞིན་༎
ཆོས་སྐུའི་སྟོན་པ་ཀུན་བཟང་ངས་༎
ཐམས་ཅད་ཡེ་ཤེས་ཆེན་པོར་མཁྱེན་༎
དེ་དོན་རང་རིག་ཆོས་ཀྱི་སྐུ་༎
ཚིག་དང་ཡི་གེ་བརྗོད་ལས་འདས་༎
རང་བྱུང་ཡེ་ཤེས་ཐུགས་ལ་གསལ་༎
དྲང་སྲོང་མངོན་ཤེས་དཔེ་བཞིན་དུ་༎
རང་བྱུང་ངོ་བོ་ཉིད་ཀྱི་སྐུ་༎
དུས་གསུམ་བདེ་གཤེགས་འཁོར་རྣམས་ལ་༎
ཡིད་ལ་བསྟན་པའི་དོན་ཉིད་ཤར་༎
ངེས་དོན་རྟོགས་ཕྱིར་ཡང་སངས་རྒྱས་༎
རང་རིག་ཆོས་སྐུའི་བྱིན་བརླབས་ཤར་༎
དེ་ཚེ་ངེས་པའི་དོན་ཆེན་འདི་༎
རྡོ་རྗེ་སེམས་དཔས་དོན་རིག་ནས་༎
གཙང་རིགས་ལྷ་ཡི་གནས་ཆེན་དུ་༎
བརྩེར་དགོངས་དུས་ལ་བབ་གྱུར་ནས་༎
རིག་འཛིན་འཁོར་ལ་དབང་བསྐུར་ཏེ་༎
གསང་སྔགས་རང་གི་ངོ་བོས་བཤད་༎
དུས་དེར་སྙིང་པོ་སེམས་དག་གིས་༎
ཕྱོགས་བཅུའི་འདུས་པའི་སངས་རྒྱས་ལ་༎
ཞུ་བ་ཞུས་ནས་ཐེ་ཚོམ་བཅད་༎
དེ་ཉིད་མངོན་དགའི་ཕུག་ཏུ་ཞུགས་༎
དེ་བསྐུལ་སྤྲུལ་པ་འཛམ་གླིང་དུ་༎
བྱང་ཆུབ་མོ་ཡི་བུར་སྐྱེས་ནས་༎
རིག་པའི་གནས་ལྔ་ཐམས་ཅད་མཁྱེན་༎
ཡ་མཚན་ཅན་དུ་ཀུན་ཏུ་གྲགས་༎
སྤྱན་དྲངས་གནས་སུ་དོན་ཞུས་ཏེ་༎
བདུད་བཏུལ་ཚར་བཅད་དམ་ལ་བཏགས་༎
དེ་ནས་ཤཀྱ་ཐུབ་སྤྲུལ་དེ་༎
བཀྲ་ཤིས་བདེ་ལྡན་གནས་དག་ཏུ་༎
ད་ལྟ་དུས་ཀྱི་དེང་སང་ན་༎
གསང་བདག་སྤྲུལ་པ་དད་ཉན་ལ་༎
སྡེབ་སྦྱོར་ལེགས་པའི་ཚིག་ཏུ་གསུངས་༎
ད་ཡང་རྡོ་རྗེ་སེམས་དཔའ་ཉོན་༎
ཤེས་རབ་བློ་ཡི་ཁྱད་པར་ལས་༎
སྐུ་གསུམ་ཆོས་རྣམས་ཅི་གསུངས་པའི་༎
བཤད་ལུགས་རྣམ་པ་དེ་དག་ཀུན་༎
གདུལ་བྱའི་འཁོར་ལ་ཐ་དད་ཀྱང་༌༎
དུས་གསུམ་གཅིག་ཕྱིར་ཁྱད་མེད་པས་༎
དོན་ལ་དབྱེར་མེད་ངོ་བོ་གཅིག་། རྫོགས་པ
ཆེན་པོ་ངེས་དོན་འདུས་པའི་རྒྱུད་རིན་པོ་ཆེ
རྣམ་པར་བཀོད་པ་ལས་།
ངེས་དོན་འབྱུང་བའི་རྒྱུད་གླིང་གཞི་བསྟན་པའི་ལེའུ་སྟེ་དང་པོའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་རིག་སྟོན་པ་ཆོས་རྗེ་ཡིས་༎
ཆོས་ཉིད་གནས་༄༅༎
ལུགས་བཀའ་སྩལ་པ་༎
འཁོར་བ་མྱ་ངན་འདས་པའི་ཆོས་༎
གཞི་ལ་ཡང་དག་མེད་པའི་ཕྱིར་༎
རང་རིག་རྟོགས་པའི་ཆོས་སྐུ་ལ་༎
སྣང་བ་གཟུགས་བརྙན་མི་འགོག་པ་༎
ཆོས་ཉིད་ངེས་པའི་གནས་ལུགས་ཡིན་༎
ཡེ་ནས་རང་བྱུང་རིག་པ་འདི་༎
ཡེ་ནས་ཡང་དག་ངོས་ཟིན་ཅིང་༌༎
བྱ་བ་མེད་ཅིང་བསྒྲུབ་ཏུ་མེད་༎
དེ་ཡང་ཆོས་ཉིད་གནས་ལུགས་ཡིན་༎
ཡེ་ནས་རང་ལ་གནས་པའི་དོན་༎
གཞན་ནས་མི་འབྱུང་ཆོས་ཀྱི་སྐུ་༎
རྒྱུ་ལས་མ་བྱུང་བདག་མེད་པས་༎
དེ་ཡང་ཆོས་ཉིད་གནས་ལུགས་ཡིན་༎
རང་བྱུང་ངོ་བོ་ཉིད་ཀྱི་སྐུ་༎
མ་བཅོས་མ་བསླད་དོན་ཡིན་ཕྱིར་༎
མ་ནོར་ཇི་བཞིན་མ་འགགས་པ་༎
དེ་ཡང་ཆོས་ཉིད་གནས་ལུགས་ཡིན་༎
དུས་གསུམ་གཅིག་པར་ངེས་པའི་ཕྱིར་༎
མ་སྐྱེས་མི་ནུབ་ཡེ་ཤེས་ནི་༎
མི་འབྱུང་མི་འགྲོ་ཡེ་གནས་པ་༎
དེ་ཡང་ཆོས་ཉིད་གནས་ལུགས་ཡིན་༎
རང་བྱུང་རིག་པ་རང་གསལ་ཏེ་༎
ཀུན་ལ་ཁྱབ་པ་མི་བྱེད་ཕྱིར་༎
བལྟ་རུ་མེད་པས་ཐ་སྙད་མེད་༎
དེ་ཡང་ཆོས་ཉིད་གནས་ལུགས་ཡིན་༎
དངོས་མེད་རང་རིག་ཡེ་ཤེས་དེ་༎
མཚོན་དུ་དཔེ་མེད་རྟོག་ལས་འདས་༎
བསམ་དུ་མེད་པ་བསམ་མི་ཁྱབ་༎
དེ་ཡང་ཆོས་ཉིད་གནས་ལུགས་ཡིན་༎
ངོ་བོ་རང་བྱུང་སྙིང་པོ་དེ་༎
རྒྱུ་ལས་མ་བྱུང་རྐྱེན་མེད་པས་༎
དངོས་པོ་མ་ཡིན་རྟག་ཆད་མེད་༎
དེ་ཡང་ཆོས་ཉིད་གནས་ལུགས་ཡིན་༎
སྣང་བ་རང་གསལ་ཆོས་དབྱིངས་ལ་༎
སྤྲོས་དང་བྲལ་བས་སྒྲོ་སྐུར་མེད་༎
མཐའ་དབུས་མེད་པས་རྒྱུ་འབྲས་མེད་༎
དེ་ཡང་ཆོས་ཉིད་གནས་ལུགས་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
གཞི་གཅིག་གང་ཡང་མི་འགལ་བ་༎
སངས་རྒྱས་རྣམས་ཀྱི་གནས་ལུགས་ཡི་༎
རྫོགས་པ་ཆེན་པོ་ངེས་དོན་འདུས་པ་རིན་པོ་ཆེ་རྣམ་པར་བཀོད་པ་ལས་།
དོན་ཆོས་ཉིད་ཀྱི་གནས་ལུགས་བསྟན་པའི་ལེའུ་སྟེ་གཉིས་པའོ་༎།
། དེ་ནས་འདུས་པའི་ཚོགས་རྣམས་ལ་༎
ཀུན་རིག་རྒྱལ་པོས་བཀའ་སྩལ་པ་༎
དོན་ལྡན་སྣོད་བཅུད་རིམ་པ་ནི་༎
ཡང་དག་ངེས་པའི་སངས་རྒྱས་དོན་༎
གསང་སྔགས་ཀུན་གྱི་རྩ་བ་ཡིན་༎
དབང་རྣམས་རིམ་པར་རྫོགས་བྱས་ནས་༎
ཆོས་ཀྱི་གཞུང་དང་མི་འགལ་བར་༎
ཐོས་སྦྱངས་ཀུན་ལ་རབ་སྦྱངས་ནས་༎
ངེས་དོན་བཀའ་རྒྱུད་གསང་བ་ཡི་༎
དམ་པའི་མཛོད་ཀྱི་གཏེར་ལྡན་ཞིང་༌༎
སྲིད་པར་ཞུས་ཀྱང་ཚད་མེད་པའི་༎
བླ་མ་རྡོ་རྗེ་སློབ་དཔོན་དེ་༎
ཚུལ་འཆོས་མེད་པར་གདེང་ལྡན་པའི་༎
དཔེ་ནི་ནགས་ཀྱི་སེང་གེ་བཞིན་༎
གཅིག་པུར་གནས་ཀྱང་དོན་ལྡན་ལ་༎
སངས་རྒྱས་དགོངས་པ་ཐུགས་ལ་གསལ་༎
ད་ཡང་རྡོ་རྗེ་སེམས་དཔའ་ཉོན་༎
སྐལ་ལྡན་སློབ་མའི་མཚན་ཉིད་ནི་༎
བླ་མ་ལ་གུས་དད་ལྡན་པས་༎
སེར་སྣ་ཆུང་ལ་བརྩོན་འགྲུས་ཆེ་༎
བརྩེ་གདུང་དམ་ཚིག་མི་འགལ་བསྲུང་༌༎
དོན་གསང་ཐུགས་ལ་ཤེས་རབ་ཟབ་༎
ཚུལ་ཤེས་ངང་བཟང་རྣམས་ཀྱི་དོན་༎
ཡོན་ཏན་ཟད་མེད་རིན་ཆེན་གཏེར་༎
ཐམས་ཅད་༄༅༎
འབྱུང་བའི་གཞི་རུ་བསྟན་༎
ད་ཡང་འདུས་པའི་སྙིང་པོ་ཉོན་༎
དེ་དང་མི་ལྡན་འདི་བསྟན་ན་༎
སངས་རྒྱས་རྣམས་ཀྱི་བཀའ་བཅག་སྟེ་༎
མཚམས་མེད་སྡིག་པས་ཆར་མི་ཕོད་༎
དམྱལ་བའི་འོག་གཞི་བྱེད་པར་གསུངས་༎
རྫོགས་པ་ཆེན་པོ་ངེས་དོན་འདུས་པ་རིན་པོ་ཆེ་རྣམ་པར་བཀོད་པ་ལས་།
སྣོད་བཅུད་བསྟན་པའི་ལེའུ་སྟེ་གསུམ་པའོ་༎།
། དེ་ནས་འདུས་པའི་ཚོགས་རྣམས་ལ་༎
ཀུན་རིག་ཆོས་ཀྱི་རྒྱལ་པོ་ཡིས་༎
ཆོས་རྣམས་གཏན་ལ་དབབ་པའི་ཕྱིར་༎
དོན་གྱི་སྙིང་པོ་འདི་གསུངས་པས་༎
ཡང་དག་ངེས་དོན་རྟོགས་པའི་ཐབས་༎
འདུས་པ་ལྔ་ཡི་དོན་མཚོན་ཕྱིར་༎
སུན་འདོན་བདུན་གྱིས་ཤན་ཕྱེ་བ་༎
སྐབས་དབྱེ་ལྔ་ཡི་སྒོ་ཕྱེས་ནས་༎
རྩ་བ་བཞི་ཡི་མདོར་བསྡུས་ལ་༎
འཕྲང་ཆེན་དྲུག་གིས་གཏན་ལ་དབབ་༎
ངེས་དོན་བདུན་གྱིས་ཉམས་སུ་བླངས་༎
ངེས་པ་གསུམ་གྱིས་ཁྱད་པར་འཕགས་༎
ཆེ་བ
ལྔ་ཡི་དངོས་འཛིན་དག་། གཉིས་མེད་གསུམ་གྱིས་ལ་བཟླ་ལ་༎
གཏན་ཚིགས་བཞི་ཡིས་ཡིད་ཆེས་བྱས་༎
འབྲས་བུ་དགུ་ཡིས་མཐའ་རུ་གཏུག་། རྟོགས་པ་བཞི་ཡིས་གདེངས་ལྡན་བྱ་༎
རྫོགས་པ་ཆེན་པོ་ངེས་དོན་འདུས་པ་ལས་ཆོས
རྣམས་གཏན་ལ་ཕབ་པ་མདོར་བསྡུས་ཏེ་བསྟན་པའི
ལེའུ་སྟེ་བཞི་པའོ་༎ ༎ དེ་ནས་འདུས་པའི
སྙིང་པོ་ཡིས་༎ དད་ལྡན་འཁོར་ལ་ཕན་གདགས་ཕྱིར་༎
ཀུན་རིག་ཆོས་ཀྱི་རྒྱལ་པོ་ལ་༎
བདེན་པའི་དོན་ནི་འདི་སྐད་ཞུས་༎
སངས་རྒྱས་དགོངས་པ་གང་དུ་འདུས་༎
རྒྱུ་འབྲས་ངེས་ཚིག་ཇི་ལྟར་འདུས་༎
སྙིང་པོ་འདུས་པའི་ཁྱད་པར་གང་༌༎
དཔེ་དང་དོན་དུ་ཇི་ལྟར་འདུས་༎
རྫོགས་ཆེན་རང་གཞུང་ཇི་ལྟར་འདུས་།
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
སངས་རྒྱས་ཀུན་གྱི་དགོངས་པའི་ཆོས་༎
ངེས་དོན་བླ་མ་དམ་པ་ཡི་༎
གདམས་ངག་ཁྱད་པར་ཅན་དུ་འདུས་༎
དཔེ་ཡིས་འདུས་ལ་དོན་གྱིས་འདུས་༎
རྟགས་དང་གཏན་ཚིགས་མཐུན་པར་འདུས་༎
དོན་ནི་རང་བྱུང་ཆོས་སྐུར་འདུས་༎
ད་ཡང་རྡོ་རྗེ་སེམས་དཔའ་ཉོན་༎
ཀུན་ཏུ་བཟང་པོའི་དགོངས་འདུས་པ་༎
འཕོ་འགྱུར་མེད་པའི་བལྟ་བ་ལ་༎
སྐྱེ་འགགས་མེད་པའི་བསྒོམ་པ་ཤར་༎
བླང་དོར་མེད་པའི་སྤྱོད་པ་ལ་༎
རེ་དོགས་མེད་པས་འབྲས་བུ་གནས་༎
རིགས་ལྔའི་སངས་རྒྱས་དགོངས་འདུས་པ་༎
རང་བྱུང་སྐྱེ་མེད་རང་གསལ་དེ་༎
འགགས་མེད་མི་འགྱུར་རིག་པ་དེ་༎
རྡོ་རྗེ་སེམས་དཔའི་དགོངས་པ་སྟེ་༎
མི་ཤིགས་ཡེ་ནས་རྡོ་རྗེའི་སྐུ་༎
ཆོས་ཉིད་མ་བཅོས་མ་བསླད་པ་༎
མི་ཟད་གཏེར་གྱི་དགོངས་པ་སྟེ་༎
འདུ་འབྲལ་མེད་པའི་ཡེ་ཤེས་ཐུགས་༎
རིན་ཆེན་འབྱུང་ལྡན་དགོངས་པར་འདུས་༎
ཆོས་ཉིད་མཐའ་ཡས་བརྡལ་ཁྱབ་པ་༎
མ་བྱུང་མ་སྐྱེས་སྙིང་པོ་ལ་༎
འཕེལ་འགྲིབ་མེད་པར་རང་གནས་པ་༎
སྣང་བ་མཐའ་ཡས་དགོངས་པར་༄༅༎
འདུས་༎
སངས་རྒྱས་ཡེ་ཤེས་ད་ལྟ་ཉིད་༎
དེ་རྟོགས་རང་བྱུང་ཆོས་ཉིད་གསལ་༎
དོན་ཡོད་གྲུབ་པའི་དགོངས་པ་སྟེ་༎
དེ་ལས་འགྱུར་མེད་སངས་རྒྱས་ཐུགས་༎
ཡེ་ཤེས་ལུས་ཅན་སངས་རྒྱས་སྐུ་༎
དེ་ལྡན་སྣང་བའི་ཡུལ་རྣམས་ལ་༎
ཞེན་མེད་རང་བྱུང་ཡེ་ཤེས་གསལ་༎
རྣམ་པར་སྣང་མཛད་དགོངས་པར་འདུས་༎
ད་ཡང་རྡོ་རྗེ་སེམས་དཔའ་ཉོན་༎
དཔེ་ནི་ཀུན་དཔེ་ནམ་མཁར་འདུས་༎
རྟགས་ནི་བྱང་ཆུབ་སེམས་སུ་འདུས་༎
གཏན་ཚིགས་རང་བྱུང་སྙིང་པོར་འདུས་༎
ད་ཡང་འདུས་པའི་སྙིང་པོ་ཉོན་༎
དུས་གསུམ་སངས་རྒྱས་དགོངས་འདུས་པ་༎
འདུས་མ་བྱས་པའི་ཡེ་ཤེས་དེ་༎
རྒྱུ་དང་རྐྱེན་གྱིས་མ་བསྐྱེད་པར་༎
ཆོས་རྣམས་ཀུན་གྱི་སྙིང་པོ་རུ་༎
རང་བྱུང་ལྷུན་གྱིས་གྲུབ་པའི་སྐུ་༎
སངས་རྒྱས་ཀུན་གྱི་དགོངས་པར་འདུས་༎
དགོངས་པ་དེ་དག་མཚོན་པའི་ཕྱིར་༎
རང་སེམས་བླ་མར་གསུངས་པ་ལ་༎
དབྱེ་བ་རྣམ་པ་གསུམ་ཡོད་དེ་༎
སེམས་ཉིད་རྒྱུ་ཡི་བླ་མ་དང་༌༎
འབྲས་བུ་ཡེ་ཤེས་བླ་མ་དང་༌༎
སྣང་བ་ཆོས་དབྱིངས་བླ་མའོ་༎
ད་ཡང་འདུས་པའི་སྙིང་པོ་ཉོན་༎
སེམས་ཉིད་རྒྱུ་ཡི་བླ་མ་ནི་༎
ལོག་སྲེད་ཅན་ནི་མ་ཡིན་ཏེ་༎
ལུང་རིགས་ལྡན་པའི་གང་ཟག་གིས་༎
འཁོར་འདས་ཆོས་རྣམས་བློས་བརྟགས་པས་༎
བདེ་དང་སྡུག་བསྔལ་གཉིས་སུ་མཐོང་༌༎
བདེ་སྡུག་གཉིས་ལ་དོན་བརྟགས་པས་༎
དགེ་སྡིག་གཉིས་ལས་བྱུང་བར་ངེས་༎
དད་པ་བརྩོན་འགྲུས་ཤེས་རབ་ཀྱིས་༎
རྣམ་པའི་རྟོག་པའི་བློ་སྦྱང་ཕྱིར་༎
དྲང་བའི་དོན་ལ་དགོངས་ནས་ནི་༎
སྒྲིབ་སྦྱང་ཚོགས་བསགས་བྱ་བར་གསུངས་༎
ད་ཡང་འཁོར་གྱི་སྙིང་པོ་ཉོན་༎
འབྲས་བུ་ཡེ་ཤེས་བླ་མ་ནི་༎
ངེས་པའི་དོན་ལ་དགོངས་པའི་ཕྱིར་༎
འཁོར་འདས་འབྱུང་བས་མ་རེག་པའི་༎
ཡེ་ཤེས་ངོས་ཟིན་མ་བཅོས་པ་༎
རང་རིག་ཆོས་སྐུ་དང་ལྡན་ཐུགས་༎
ངོ་བོ་ལོངས་སྤྱོད་རྫོགས་སྐུར་ལྡན་༎
ཐུགས་རྗེ་སྤྲུལ་པའི་སྐུ་རུ་འབྱུང་༌༎
གཞི་ནི་ཆོས་སྐུ་ཉག་གཅིག་ལས་༎
གདུལ་བྱར་སྟོན་པ་གསུམ་དུ་འབྱུང་༌༎
ད་ཡང་འདུས་པའི་སྙིང་པོ་ཉོན་༎
སྣང་བ་ཆོས་དབྱིངས་བླ་མ་ནི་༎
འབྱུང་ཆེན་ལྔ་ནི་བླ་མ་སྟེ་༎
འདོད་ཡོན་ལྔ་སོགས་ཆོས་རྣམས་ནི་༎
ཚིག་དང་ཡི་གེས་མི་མཚོན་པར་༎
ལྡེམ་དགོངས་རང་གི་ངོ་བོས་ནི་༎
སྣང་བ་ཆོས་ཀྱི་དབྱིངས་སུ་བསྟན་༎
རྫོགས་པ་ཆེན་པོ་ངེས་དོན་འདུས་པ་ལས་སངས
རྒྱས་ཆོས་ཀུན་བླ་མ་དམ་པའི་གདམས་ངག་ལ
འདུས་པར་བསྟན་པའི་ལེའུ་སྟེ་ལྔ་པའོ་༎ ༎
དེ་ནས་འདུས་པའི་འཁོར་རྣམས་ལ་།
ཀུན་རིག་སྟོན་པས་བཀའ་སྩལ་པ་༎
འཁོར་འདས་གཞི་ནི་གཅིག་མོད་ཀྱང་༌༎
སེམས་ཀྱི་སྣང་བ་མི་འདྲ་སྟེ་༎
སྣོད་ཀྱི་རིམ་པ་དང་སྦྱར་ནས་༎
དབང་པོ་རབ་འབྲིང་གསུམ་དུ་བྱུང་༌༎
ད་ཡང་འདུས་པའི་སྙིང་པོ་ཉོན་༎
དབང་པོ་ཐ་མའི་དོན་དུ་ནི་༎
དགེ་སྡིག་ལས་ཀྱི་རྒྱུ་འབྲས་ཀྱིས་༎
འབྲས་བུ་བདེ་དང་སྡུག་བསྔལ་ལ་༎
གཉེན་པོ་དགེ་བས་རྒྱུ་བྱས་༄༅༎
ནས་༎
ཆོས་སྤྱོད་ལམ་དུ་ཁྱེར་བས་ཕྱིར་༎
སྡེ་སྣོད་གསུམ་ཀྱི་ཆོས་བསྟན་པས་༎
རྒྱུ་ཡི་ཐེག་པར་བཏགས་ཤིང་འདུས་༎
ད་ཡང་རྡོ་རྗེ་སེམས་དཔའ་ཉོན་༎
དབང་པོ་འབྲིང་གི་དོན་དུ་ནི་༎
འབྲས་བུ་རྡོ་རྗེ་ཐེག་པ་སྟེ་༎
ཀྲི་ཡོག་རྒྱུད་ལུང་མན་ཆད་ཆོས་༎
ཕྱག་རྒྱའི་དཀྱིལ་འཁོར་ལམ་བྱས་ནས་༎
འབྲས་བུ་དེ་ཉིད་ཡེ་ཤེས་སྐུ་༎
རང་གི་ལུས་ངག་ཡིད་གསུམ་ནི་༎
སྐུ་གསུང་ཐུགས་སུ་སྦྱོར་བའི་ཕྱིར་༎
རྡོ་རྗེ་ཐེག་པར་བཏགས་ཤིང་འདུས་༎
ད་ཡང་འདུས་པའི་སྙིང་པོ་ཉོན་༎
དབང་པོ་རབ་ཀྱི་དོན་དུ་ནི་༎
བསྟན་པ་ཙམ་གྱིས་རྟོགས་པའི་ཆོས་༎
ཐིག་ལེ་ཉག་གཅིག་ཆོས་ཀྱི་སྐུ་༎
ཤེས་པ་ཙམ་གྱིས་སངས་རྒྱས་ངེས་༎
པ་ན་ས་ཡི་འབྲས་བུ་བཞིན་༎
རྒྱུ་འབྲས་རོ་གཅིག་ཐེག་པར་འདུས་༎
རྫོགས་པ་ཆེན་པོ་ངེས་དོན་འདུས་པ་ལས་རྒྱུ
འབྲས་འདུས་པའི་ངེས་ཚིག་བསྟན་པའི་ལེའུ་སྟེ་དྲུག
པའོ་༎། ། དེ་ནས་ཀུན་རིག་སྟོན་པ་ཡིས་༎
འདུས་པའི་འཁོར་ལ་བཀའ་སྩལ་པ་༎
ཀུན་གྱི་གཞི་ནི་ནམ་མཁའ་ལ་༎
མུན་པར་ནམ་ལངས་ཉི་ཤར་བཞིན་༎
གཞི་སེམས་རིག་པའི་ཡེ་ཤེས་ནི་༎
གཅིག་པ་མ་ཡིན་ཁྱད་པར་ཆེ་༎
དེ་དོན་ངས་བཤད་ལེགས་པར་ཉོན་༎
འཁོར་འདས་བཞི་ནི་ངོ་བོ་ཉིད་༎
དེ་ལས་བསྐྱེད་པའི་ཆོས་རྣམས་བྱུང་༌༎
དེ་ཙམ་ཉིད་ནས་ངང་གིས་སྟོང་༌༎
གཞི་ལ་དངོས་མེད་ནམ་མཁའ་འདྲ་༎
ད་ཡང་འཁོར་གྱི་སྙིང་པོ་ཉོན་༎
མ་རིག་ལས་སྐྱེས་ཆགས་སྡང་སེམས་༎
དེ་ཕྱིར་འཁོར་བའི་རྩ་བ་སྟེ་༎
ཉོན་མོངས་བག་ཆགས་བསྐྱེད་པར་བྱེད་༎
སེམས་ནི་ཚོགས་བརྒྱད་མུན་པ་འདྲ་༎
དེ་འདྲ་ལུང་གི་སློབ་དཔོན་གྱིས་༎
རིག་པའི་གཏན་ཚིགས་རྣམ་བཞི་ནི་༎
ཡུལ་གྱི་སྣང་བ་འདི་ཉིད་ལ་༎
གཞིག་པར་རང་བཞིན་མེད་པར་ཤེས་༎
གསལ་ལ་མི་རྟོག་གང་བསྒོམ་པ་༎
ཐོས་པའི་ཤེས་རབ་ཡིན་པའི་ཕྱིར་༎
རིག་པ་ཡིན་ཏེ་ཡེ་ཤེས་མིན་༎
དེ་ཡང་འདུས་པའི་སྙིང་པོ་ཉོན་༎
སེམས་དང་རིག་པའི་བར་དུ་ནི་༎
ལུང་ལྡན་ངེས་པའི་གདམས་ངག་གིས་༎
སྣང་བ་གཏན་ཚིགས་མ་གཞིགས་པ་༎
འཁོར་འདས་མ་རིག་ཆོས་ཀྱི་སྐུ་༎
གཞི་ཤེས་ནང་གི་རིག་པ་དེ་༎
བསམ་པའི་ཤེས་པ་ཡིན་པའི་ཕྱིར་༎
རང་བྱུང་ཡིན་ལ་ངེས་ཤེས་མིན་༎
ནམ་ལངས་མུན་པ་མེད་པ་འདྲ་༎
ད་ཡང་རྡོ་རྗེ་སེམས་དཔའ་ཉོན་༎
ཡེ་ཤེས་ཆོས་སྐུའི་བར་དུ་ནི་༎
རྣལ་འབྱོར་རིག་པའི་བློ་ལྡན་པས་༎
སེམས་ཅན་རྒྱུ་བ་རྒྱུན་གཅོད་པས་༎
ཡེ་ཤེས་འགག་པ་མེད་པར་གསལ་༎
བསྒོམ་པའི་ཤེས་རབ་ཡིན་པའི་ཕྱིར་༎
མཉམ་གཞག་ངང་ལ་ཡེངས་པ་མེད་༎
རྗེས་ཐོབ་མ་ཡེངས་རྟིང་བཞིན་དུ་༎
ཡེ་ཤེས་ངང་ལས་ཆོས་སྐུ་བཙལ་༎
དེ་ཤེས་གདེང་གིས་ཟིན་པ་ནི་༎
ཉི་ཤར་མུན་གྲིབ་མེད་པ་འདྲ་༎
ད་ཡང་འདུས་པའི་སྙིང་པོ་ཉོན་༎
སེམས་ཀྱི་སྙིང་པོ་རིག་པ་དང་༌༎
སངས་རྒྱས་སྙིང་པོ་ཡེ་ཤེས་དང་༌༎
ཆོས་ཀྱི་སྙིང་པོ་རྫོགས་ཆེན་དང་༌༎
འབྱུང་བའི་སྙིང་པོ་ནམ་མཁའ་དང་༌༎
འཁོར་༄༅༎
འདས་སྙིང་པོ་ངོ་བོ་ཉིད་༎
དེ་དོན་རྣམ་པར་དབྱེ་བ་ནི་༎
ཀུན་བཟང་རྒྱུད་དུ་ངས་བཤད་ཀྱིས་༎
དད་ལྡན་ཕྱི་རབ་རྟོག་པར་གྱིས་༎
རྫོགས་པ་ཆེན་པོ་ངེས་དོན་འདུས་པ་ལས་སྙིང
པོ་ངེས་དོན་འདུས་པར་བསྟན་པའི་ལེའུ་སྟེ་བདུན
པའོ་༎། ། དེ་ནས་འདུས་པའི་འཁོར་རྣམས་ལ་༎
ཀུན་རིག་སྟོན་པ་ཆོས་རྗེ་ཡིས་༎
དཔེ་དང་དོན་དུ་བཀའ་སྩལ་པ་༎
དཔེར་ན་ཝའ་ར་ན་སིའི་རས་༎
ཚོན་གྱི་རྐྱེན་གྱིས་བསྒྱུར་བྱས་ནས་༎
ཁ་དོག་སྣ་ཚོགས་ཅིར་སྣང་ཡང་༌༎
རས་སུ་དབྱེར་མེད་ངོ་བོ་གཅིག་། སེམས་ཀྱི་སྣང་བ་སྣ་ཚོགས་པས་༎
ཡུལ་དབང་རྐྱེན་གྱིས་སོ་སོར་སྣང་༌༎
དེ་ཡང་འཁྲུལ་པའི་སེམས་སུ་སྣང་༌༎
དེ་ཕྱིར་སྣང་བ་ངེས་མེད་ཡིན་༎
ཤེལ་སྒོང་དག་གི་ནང་དུ་ནི་༎
ཁ་དོག་སྣ་ཚོགས་རས་བཞག་པས་༎
ཁ་དོག་སྣ་ཚོགས་ཅིར་ཡང་སྣང་༌༎
སྣང་ཡང་ཤེལ་ལ་འགྱུར་བ་མེད་༎
དེ་བཞིན་རང་བྱུང་ངོ་བོ་ལ་༎
གཟུང་འཛིན་རྐྱེན་གྱིས་རིས་དྲུག་འབྱུང་༌༎
འཁྲུལ་པའི་ངོ་ལ་ཅིར་ཡང་སྣང་༌༎
སྣང་ཡང་གཞི་ལ་འགྱུར་བ་མེད་༎
ད་ཡང་འདུས་པའི་སྙིང་པོ་ཉོན་༎
གསེར་བཟོའི་ལག་གིས་བསྒྱུར་བྱས་ནས་༎
ཆོལ་ཟངས་དྲི་ཆུའི་སྣོད་བྱས་ན་༎
གསེར་ཀྱང་ངན་པའི་རྫས་སུ་སྣང་༌༎
དེ་བཞིན་འཁྲུལ་པས་བརྟགས་ཙམ་ན་༎
ཡུལ་ཀྱང་མ་དག་འཇིག་རྟེན་ཁམས་༎
ངམ་གྲོག་གཡང་ས་ཚེར་དོང་སྣང་༌༎
གསེར་སྐུ་མཆོད་རྟེན་བྱས་ཙམ་ན་༎
ཚོགས་བསགས་རྟེན་དུ་འགྱུར་བའི་ཕྱིར་༎
གསེར་ཀྱང་བཟང་པོའི་རྫས་སུ་མཐོང་༌༎
ཡེ་ཤེས་ཅན་གྱི་ངོ་གང་ལ་༎
ཡུལ་ཀྱང་ཞིང་ཁམས་རྣམ་པར་དག་། རིན་ཆེན་གསེར་གྱི་ངོ་གང་ལ་༎
གསེར་གྱི་རྒྱུ་ལ་བཟང་ངན་མེད་༎
དེ་བཞིན་ཆོས་སྐུའི་ངོ་བོ་ལ་༎
སྣང་དང་མི་སྣང་གཞི་ལ་མེད་༎
ད་ཡང་འདུས་པའི་སྙིང་པོ་ཉོན་༎
སྣ་ཚོགས་དར་གྱི་ཚོགས་རྣམས་ལ་༎
ཟ་འོག་སྣམ་བུ་བྱས་ཙམ་ན་༎
སྣ་ཚོགས་དར་གྱི་མིང་དང་བྲལ་༎
ཟ་འོག་སྣམ་བུར་གཅིག་པ་ལྟར་༎
ཆོས་སྐུ་རང་གི་སེམས་ཡིན་ཀྱང་༌༎
ལུང་ལྡན་རྐྱེན་གྱིས་བསྟན་ཙམ་ན་༎
སྣ་ཚོགས་འཛིན་པའི་སེམས་དང་བྲལ་༎
ཐིག་ལེ་ཉག་གཅིག་ཆེན་པོར་འདུས་༎
དཔེར་ན་སྨན་དུག་གཞི་གཅིག་ལ་༎
ལ་ལའི་སྨན་ལ་ལ་ལའི་དུག་། དེ་བཞིན་ངེས་དོན་ཆོས་འདི་ལ་༎
ལ་ལའི་བྱང་ཆུབ་ལ་ལའི་དམྱལ་༎
ཧ་ལ་ནག་པོའི་དུག་དག་ཀྱང་༌༎
ཐབས་མཁས་བཟའ་ལེགས་སྨན་གྱི་མཆོག་། དེ་བཞིན་འདོད་ཆགས་ཞེ་སྡང་ཡང་༌༎
ཉོན་མོངས་རང་སར་གྲོལ་ཙམ་ན་༎
དེ་ནི་རང་བྱུང་ཡེ་ཤེས་ཡིན་༎
སྨན་གྱི་རྒྱལ་པོའི་བཅུད་ལེན་ཀྱང་༌༎
ཐབས་ལ་མི་མཁས་བཟའ་ཉེས་ན་༎
ཧ་ལ་ནག་པོའི་དུག་དང་འདྲ་༎
རང་ལ་གནས་པའི་ཆོས་ཉིད་ཀྱང་༌༎
ལུང་མེད་འཁྲུལ་པའི་དབང་སོང་ཚེ་༎
འདོད་ཆགས་ལ་སོགས་དུག་ལྔ་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
ས་འོག་གནས་པའི་རིན་ཆེན་གསེར་༎
ངོ་མ་ཤེས་ན་རྡོ་དང་འདྲ་༎
དེ་བཞིན་རང་ལ་ཡོད་པའི་དོན་༎
རྟོགས་པ་༄༅༎
མེད་པའི་འཁྲུལ་རྟོག་སེམས་༎
ངོ་ཤེས་ཕྲད་ན་མི་ཟད་གཏེར་༎
དགོས་འདོད་རེ་བ་དེ་ལས་བྱུང་༌༎
ངེས་དོན་ཆོས་སྐུ་རྟོགས་ཙམ་ན་༎
བྱིན་རླབས་ནོར་བུའི་ཚུལ་དུ་འབྱུང་༌༎
ད་ཡང་འདུས་པའི་སྙིང་པོ་ཉོན་༎
མཁའ་ལ་གཟའ་སྐར་ཤར་བ་དང་༌༎
ཆུ་ནང་དག་གི་གཟུགས་བརྙན་ནི་༎
གཅིག་པ་མ་ཡིན་སོ་སོ་མིན་༎
དེ་བཞིན་རིག་པའི་རྒྱལ་པོ་དང་༌༎
རིག་པའི་རྩལ་དུ་སྣང་བ་གཉིས་༎
ལྡོག་བཅས་ཐ་དད་ངོ་བོ་གཅིག་། རྫོགས་པ
ཆེན་པོ་ངེས་དོན་འདུས་པ་ལས་དཔེ་དོན་འདུས
པ་བསྟན་པའི་ལེའུ་སྟེ་བརྒྱད་པའོ་༎།
། དེ་ནས་འདུས་པའི་འཁོར་རྣམས་ལ་།
ཀུན་རིག་རྒྱལ་པོས་བཀའ་སྩལ་པ་༎
རྒྱུ་རྐྱེན་མ་བསྐྱེད་རང་བྱུང་ལ་༎
གསལ་འགྲིབ་མེད་པ་ཡེ་ཤེས་ཡིན་༎
རྩོལ་སྒྲུབ་དག་ལས་མ་བྱུང་བས་༎
རང་བྱུང་ལམ་ལ་རག་མ་ལུས་༎
ཡུལ་ལས་མ་བྱུང་ཡེ་གནས་ཏེ་༎
ལུང་ལྡན་རྐྱེན་གྱིས་རྟོགས་པས་ཆོག་། ད་ཡང་རྡོ་རྗེ་སེམས་དཔའ་ཉོན་༎
ཡང་དག་ཆོས་སྐུ་འདུས་པ་འདི་༎
རང་ལ་ཡོད་ཀྱིས་གཞན་མ་བལྟ་༎
ཆོས་ཉིད་ངང་ལས་ཐུགས་མ་བཅོས་༎
ལྟ་བའི་དོན་ལ་བརྗེད་མ་ངས་༎
སྒོམ་པའི་ངང་ལ་དྲན་མ་གསལ་༎
སྤྱོད་པའི་ཆོས་ལ་བཅོས་མ་བསླད་༎
དམ་ཚིག་གཞུང་ལ་འཚུར་མ་རྐྱེན་༎
འབྲས་བུའི་ཆོས་ལ་རྟགས་མ་རིང་༌༎
ད་ཡང་འཁོར་གྱི་སྙིང་པོ་ཉོན་༎
འགྲོ་ས་མེད་ཀྱིས་ཙེན་ནེར་འདུག་། ཡེ་ནས་ཡིན་གྱིས་གཟོད་མ་འཚོལ་༎
འཁོར་བའི་ཆོས་ལ་ངོས་མ་འཛིན་༎
སྣང་བའི་ཡུལ་ལ་ཞེན་མ་ཆེ་༎
འཇིག་རྟེན་གཏམ་ལ་བློ་མ་རྣོ་༎
ནམ་མཁའ་དག་ལ་བགོས་མ་བྱེད་༎
རྒྱལ་བའི་བཀའ་ལ་ཤེད་མ་བྱུང་༌༎
སློབ་དཔོན་དག་ལ་འགྲས་མ་འཛུག་། རྫོགས་པ་ཆེན་པོ་ངེས་དོན་ཐམས་ཅད་འདུས་པ་ལས་།
དོན་གྱི་བསྡུ་བ་བསྟན་པའི་ལེའུ་སྟེ་དགུ་པའོ་༎  ་༎ དེ་ནས་རྡོ་རྗེ་སེམས་དཔའ་ཡིས་༎
འདུས་པའི་འཁོར་ལ་ཕན་གདགས་ཕྱིར་།
ཀུན་རིགས་སེམས་ཀྱི་རྒྱལ་པོ་ལ་༎
ཡིད་ཀྱི་དྲན་པས་འདི་སྐད་གསོལ་༎
མཚན་ཉིད་ཐེག་པ་ཇི་ལྟར་འཁྲུལ་༎
ཕྱི་ནང་གསང་སྔགས་སྒྲིབ་པ་གང་༌༎
ཐབས་མེད་ཡོན་ཏན་ཇི་ལྟར་རྫོགས་༎
ཐེག་ཆེན་ཀུན་དང་མི་འདྲ་གང་༌༎
རྫོགས་ཆེན་རང་གཞུང་དབྱེ་བ་དང་༌༎
ལམ་དང་འབྲས་བུའི་ཁྱད་པར་གྱིས་༎
ཐེག་པ་གཞན་སུན་ཇི་ལྟར་གདོན་༎
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
འགྲོ་དྲུག་སེམས་ཅན་ཐམས་ཅད་ལ་༎
ཕུང་པོ་ལྔ་ཡིས་ཀུན་ཁྱབ་སྟེ་༎
སྤྱི་དང་རང་གི་མཚན་ཉིད་ནི་༎
སོ་སོའི་དབྱེ་བ་ངས་བཤད་ཀྱིས་༎
དང་པོ་སྤྱི་ཡི་མཚན་ཉིད་ཀྱིས་༎
ཕུང་པོ་ལྔ་རུ་འདོད་པའི་གཞུང་༌༎
སེམས་ཙམ་ཐེག་ཆེན་པ་ན་རེ་༎
ཕུང་པོ་ལྔ་ལ་མ་གཏོགས་པའི་༎
ཆོས་ནི་གཞན་ནས་ཡོད་མིན་ཕྱིར་༎
ཕུང་པོ་ལྔ་ནི་ཡང་དག་ཡོད་༎
ད་ཡང་འདུས་པའི་སྙིང་པོ་ཉོན་༎
རྒྱུ་ཡི་ཕུང་པོ་ལྔ་རྣམས་ཀྱང་༌༎
ལྷར་ནི་མ་ཤེས་དད་པ་ཡིས་༎
ས་༄༅༎
དང་ཕ་རོལ་ཕྱིན་པ་ཡི་༎
ལམ་ལ་རིམ་གྱིས་བགྲོད་བྱས་ནས་༎
རྣམ་པར་མི་རྟོག་ཏིང་འཛིན་གྱིས་༎
སྒྲིབ་པ་རྣམ་པ་གཉིས་སྦྱང་སྟེ་༎
ཐབས་དང་ཤེས་རབ་གཉིས་ལྡན་ནི་༎
རང་གི་དོན་དམ་ངེས་པ་ཡིན་༎
འབྲས་བུ་ཐོབ་པའི་དུས་ན་ནི་༎
སྐུ་གསུམ་ཡེ་ཤེས་བཞི་རུ་འདོད་༎
ད་ཡང་རྡོ་རྗེ་སེམས་དཔའ་ཉོན་༎
ཕུང་པོ་ལྔ་རུ་འདོད་པ་དེ་༎
ཡང་དག་དོན་དམ་མ་ཡིན་ཏེ་༎
དུ་མར་སྣང་ཡང་རྐྱེན་གྱིས་བསྐྱེད་༎
གཉེན་པོས་བཅོས་ཤིང་བསྒྱུར་ཡོད་ཕྱིར་༎
ཀུན་རྫོབ་སྒྱུ་མ་ཙམ་ཡོད་པར་༎
ཡང་དག་དོན་དུ་འདོད་པ་འཁྲུལ་༎
མི་དང་ཐོ་ཡོར་ཐག་སྦྲུལ་བཞིན་༎
འཁྲུལ་པ་ཡིན་པར་ཐེ་ཚོམ་མེད་༎
ད་ཡང་རྡོ་རྗེ་སེམས་དཔའ་ཉོན་༎
ཕུང་པོ་ལྔ་ཡི་དབྱེ་བ་དང་༌༎
མཚན་ཉིད་སོ་སོར་ཐ་དད་པའི་༎
སེམས་ཙམ་གཞུང་དུ་ཞིབ་བསྟན་གྱིས་༎
ངེས་དོན་སྐབས་སུ་ངས་མ་བཤད་༎
རྫོགས་པ་ཆེན་པོ་ངེས་དོན་འདུས་པ་ལས་།
སེམས་ཙམ་སུན་འདོན་པ་བསྟན་པའི་ལེའུ་སྟེ་བཅུ་པའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་བཟང་སྟོན་པས་བཀའ་སྩལ་པ་༎
གསང་སྔགས་ཕྱི་ནང་འདོད་པའི་གཞུང་༌༎
ཕུང་པོ་ཁམས་དང་སྐྱེ་མཆེད་རྣམས་༎
སངས་རྒྱས་ཡིན་པར་བློས་བསྒྱུར་ནས་༎
ཡེ་ཤེས་སེམས་དཔའ་མཆོད་ལ་སོགས་༎
ཚོགས་གཉིས་བསོད་ནམས་བསྐྱེད་ནས་ནི་༎
ཆོས་ཉིད་སྒྲིབ་པ་བྲལ་དུས་ན་༎
འབྲས་བུ་འབྱུང་བར་ངེས་པ་ནི་༎
སྐུ་གསུམ་ཡེ་ཤེས་ལྔར་འདོད་པས་༎
རང་རིག་ཆོས་སྐུ་ངེས་དོན་བསྒྲིབས་༎
ད་ཡང་རྡོ་རྗེ་སེམས་དཔའ་ཉོན་༎
ཨ་ནུ་ཡོ་གའི་འདོད་པ་ནི་༎
ཕུང་པོ་ལྔ་སོགས་རྟོག་ཚོགས་ཀུན་༎
མ་བསྐྱེད་རྫོགས་པར་འདོད་པ་དེ་༎
འབྲས་བུ་ཡེ་ཤེས་ལྔ་དང་ནི་༎
སྐུ་ལྔ་ལྷུན་གྲུབ་འདོད་པས་བསྒྲིབས་༎
ཡང་དག་འདུས་པའི་སྙིང་པོ་ཉོན་༎
རང་བཞིན་ལྷུན་གྲུབ་སངས་རྒྱས་ནི་༎
དུས་གསུམ་དག་ཏུ་མི་འགྱུར་ཅིང་༌༎
གཉེན་པོས་བཅོས་ཤིང་བསྒྱུར་དུ་མེད་༎
ཐབས་ནི་གང་ལའང་མི་བརྟེན་ཕྱིར་༎
རང་བྱུང་ཀུན་ཏུ་བཟང་པོ་བྱ་༎
ད་ཡང་འཁོར་གྱི་སྙིང་པོ་ཉོན་༎
ཕུང་པོ་རྣམ་པ་ལྔ་ལས་ཀྱང་༌༎
སྐུ་ལྔ་ཡེ་ཤེས་ལྔ་རུ་འདོད་༎
ཕུང་པོ་གཅིག་ལས་མེད་པ་ལ་༎
འབྲས་བུ་ཐ་དད་འབྱུང་བ་ཡིས་༎
གནས་འགྱུར་དུ་ནི་སངས་རྒྱས་ནས་༎
རིགས་ལྔའི་ཡོན་ཏན་རྫོགས་འདོད་པས་༎
ཤིན་ཏུ་མི་འཐད་འགལ་བའི་ཕྱིར་༎
མ་རིག་རྨོངས་པས་རང་ལ་བསྒྲིབས་༎
དེ་དོན་དགོངས་ཤིང་བསྒྲིབ་པ་ནི་༎
རྒྱུད་གཞན་དུ་ནི་ཞིབ་བསྟན་ཕྱིར་༎
ངེས་དོན་སྐབས་སུ་ངས་མ་བཤད་༎
ད་ཡང་རྡོ་རྗེ་སེམས་དཔའ་ཉོན་༎
མིང་གི་རྣམ་གྲངས་དུ་བསྟན་ཡང་༌༎
དོན་གྱི་ངོ་བོ་གཅིག་ཏུ་འདུས་༎
རྩལ་ཤུགས་ཚུལ་དུ་གཉིས་སུ་སྣང་༌༎
དོན་ལ་དགོས་མེད་ཚིག་དང་བྲལ་༎
དེ་ཕྱིར་བྱིས་པའི་སྒྲིན་ཚིག་འདྲ་༎
ཕུང་པོ་ཁམས་དང་སྐྱེ་མཆེད་ཀུན་༎
སེམས་སུ་བྱས་ཤིང་བློ་ཡིས་བཅོས་༎
དེ་ཕྱིར་ཡང་དག་ཕུང་པོ་མིན་༎
དོན་དམ་ཆོས་ལ་སྨོས་ཅི་དགོས་༎
དེ་ཕྱིར་༄༅༎
མ་རིག་རྨོངས་པ་ཀུན་༎
གནས་འགྱུར་སངས་རྒྱས་འདོད་པས་ཕུང་༌༎
གཏན་དུ་འཁྱམས་པ་སྙིང་རེ་རྗེ་༎
རྫོགས་པ་ཆེན་པོ་ངེས་དོན་འདུས་པ་ལས་།
གསང་སྔགས་ཕྱི་ནང་གི་འདོད་གཞུང་སུན་འདོན་པ
བསྟན་པའི་ལེའུ་སྟེ་བཅུ་གཅིག་པའོ་༎ ༎ དེ
ནས་འདུས་པའི་འཁོར་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
མུ་སྟེགས་ཆད་འདྲར་བསྐུར་བཏབ་ཀྱང་༌༎
ངེས་དོན་སྙིང་པོ་མ་མཐོང་ཕྱིར་༎
གཏན་ཚིགས་སྒྲོ་སྐུར་སྐྱོན་བཀལ་ཀྱང་༌༎
དོན་དང་མཐུན་པར་མི་འགྱུར་རོ་༎
ད་ཡང་རྡོ་རྗེ་སེམས་དཔའ་ཉོན་༎
ཐེག་པ་འོག་མའི་ཆོས་ཀུན་བཞིན་༎
ཤེས་རབ་ཐབས་ལ་བརྟེན་དགོས་ན་༎
བྱས་པ་ཡིན་ཕྱིར་གནས་ལུགས་མིན་༎
སྐུ་དང་ཡེ་ཤེས་འབྱུང་མི་སྲིད་༎
དེ་ཕྱིར་ཐབས་ལ་རག་ལུས་མེད་༎
རང་བྱུང་སྙིང་པོ་ཆོས་སྐུ་ནི་༎
ཉི་མ་དང་ནི་འོད་བཞིན་དུ་༎
ཤེས་རབ་ཆོས་སྐུ་གཅིག་པུ་ལ་༎
སྐུ་དང་ཡེ་ཤེས་ཀུན་ཀ་རྫོགས་༎
ད་ཡང་འདུས་པའི་སྙིང་པོ་ཉོན་༎
ངེས་དོན་བཀའ་ཡིས་དྲང་དོན་ཀུན་༎
སུན་བཏོན་སྒྲོ་འདོགས་ཆོད་པ་ཡིན་༎
ངེས་དོན་བཀའ་ལ་སུན་འདོན་མེད་༎
དེ་ཕྱིར་དྲང་དོན་བཀའ་འདི་གོལ་༎
ངེས་དོན་ཡང་ཏིའི་གཞུང་གིས་ནི་༎
དངོས་སུ་སྣང་ཡང་འབྱུང་བ་མེད་༎
དོན་དམ་རང་བཞིན་ངོ་བོར་གནས་༎
དོན་དུ་བྱ་བ་མ་དམིགས་ཀྱང་༌༎
རང་བྱུང་ཡོན་ཏན་ཐུགས་ལ་རྫོགས་༎
ཆུ་ཟླའི་དཀྱིལ་འཁོར་ལྟ་བུར་སྣང་༌༎
རང་བྱུང་ལྷུན་གྱིས་གྲུབ་པ་ཡིས་༎
རང་བྱུང་ངང་ལ་ཤུགས་ཀྱིས་འབྱུང་༌༎
ད་ཡང་རྡོ་རྗེ་སེམས་དཔའ་ཉོན་༎
ཕུང་པོའི་དབྱེ་བ་འདུས་ལུགས་ཀྱང་༌༎
ཐུན་མོང་ཐེག་པར་སྒོ་བསྟུན་ཕྱིར་༎
ཀུན་དང་མི་མཐུན་བསྟན་པ་ཡང་༌༎
དྲང་དོན་ཡིན་ཕྱིར་ཡང་དག་མིན་༎
ཡང་དག་ངེས་དོན་ཡང་ཏི་ནི་༎
དཔེར་ན་ཤིང་ཐོག་སྨིན་པ་ལ་༎
འབྲས་བུ་ཤུགས་ཀྱིས་འབྱུང་བ་ལྟར་༎
ཆོས་སྐུ་སྒྲིབ་པ་མེད་པ་ལ་༎
སྐུ་གསུམ་ཡེ་ཤེས་ལྔ་རྣམས་ཀྱང་༌༎
མ་བཙལ་རང་བཞིན་ལྷུན་གྱིས་རྫོགས་༎
རིགས་ལྔའི་སངས་རྒྱས་དོན་གྱི་ཚང་༌༎
ཐམས་ཅད་མཁྱེན་པའི་ཡེ་ཤེས་ཀུན་༎
མ་ལུས་ཐོགས་པ་མེད་པར་མཁྱེན་༎
རྫོགས་པ་ཆེན་པོ་ངེས་དོན་འདུས་པ་ལས་ཐབས
ལ་མ་བརྟེན་པར་ཡོན་ཏན་ཐམས་ཅད་རང་ལ
རྫོགས་པར་བསྟན་པའི་ལེའུ་སྟེ་བཅུ་གཉིས་པའོ་༎།
། དེ་ནས་འདུས་པའི་འཁོར་རྣམས་ཀྱིས་༎
ཀུན་རིག་སེམས་ཀྱི་རྒྱལ་པོ་ལ་༎
ཐེག་པ་གཞན་དང་སྒོ་བསྟུན་ཕྱིར་༎
ཕུང་པོ་རྒྱུ་འབྲས་དོན་ཞུས་པ་༎
ཕུང་པོ་རྣམ་པ་ལྔ་པོ་དེ་༎
ཡང་དག་ཡོད་དང་བྱིན་རླབས་སུ་༎
རྟག་ཆད་བྲལ་དང་ངོ་བོ་གནས་༎
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
རྣམ་ཤེས་ཕུང་པོ་ཡང་དག་ཡོད་༎
ཕུང་པོ་བཞི་ནི་བྱིན་རླབས་བྱུང་༌༎
རྟག་ཆད་བྲལ་བའི་རྣམ་ཤེས་ནི་༎
ཀུན་གཞི་རང་གིས་ངོ་བོ་ཡིན་༎
རྟག་ཆད་ངོ་བོར་གནས་པ་ནི་༎
ཕུང་པོ་གཞན་དང་ཚོགས་༄༅༎
བདུན་ཡིན་༎
ད་ཡང་འདུས་པའི་སྙིང་པོ་ཉོན་༎
དེ་ཡི་འབྲས་བུ་སྐུ་ལྔ་དང་༌༎
ཡེ་ཤེས་ལྔ་རྣམས་ཡོད་ཚུལ་ནི་༎
འདུས་མ་བྱས་ཀྱི་ནམ་མཁའ་བཞིན་༎
དུས་གསུམ་འདུ་འབྲལ་མེད་པར་ནི་༎
ཆོས་སྐུ་ཡེ་ཤེས་ཡང་དག་ཡོད་༎
སྐུ་དང་ཡེ་ཤེས་གཞན་དག་ནི་༎
བྱིན་གྱིས་བརླབས་ལས་འབྱུང་བ་སྟེ་༎
གཟའ་སྐར་རྒྱ་མཚོ་ཇི་བཞིན་དུ་༎
རྩོལ་དུ་མེད་པར་ཤུགས་ལས་འབྱུང་༌༎
ཆོས་སྐུ་མེ་ལོང་ལྟ་བུ་ནི་༎
རྟག་ཆད་གཉིས་དང་བྲལ་བར་གནས་༎
ངོ་བོ་རང་བཞིན་ལྷུན་གྱིས་གྲུབ་༎
དེ་ཕྱིར་དུས་གསུམ་འཕོ་འགྱུར་མེད་༎
སྐུ་དང་ཡེ་ཤེས་གཞན་དག་ནི་༎
རྟག་ཆད་གཉིས་ཀྱི་ངོ་བོར་གནས་།
ཐེག་པ་གཞན་དུ་ཞིབ་བསྟན་གྱིས་༎
ངེས་དོན་སྐབས་སུ་ངས་མ་བཤད་༎
རྫོགས་པ་ཆེན་པོ་ངེས་དོན་འདུས་པ་ལས་༎
ཐེག་པ་སྤྱི་དང་རང་གི་འགལ་བར་བསྟན་པའི
ལེའུ་སྟེ་བཅུ་གསུམ་པའོ་༎ ༎ དེ་ནས་འདུས
པའི་འཁོར་རྣམས་ལ་༎
ཡང་ཏི་རང་གཞུང་བཀའ་སྩལ་པ་༎
རང་བྱུང་ཡེ་ཤེས་ཆོས་སྐུ་ལ་༎
མེ་ལོང་ལྟ་བུའི་ཡེ་ཤེས་ཀྱང་༌༎
ཡང་དག་དོན་དུ་མི་འདོད་ཕྱིར་༎
ཡེ་ཤེས་གཞན་ལ་སྨོས་ཅི་དགོས་༎
ད་ཡང་རྡོ་རྗེ་སེམས་དཔའ་ཉོན་༎
རང་བྱུང་ཡེ་ཤེས་ཆེན་པོ་ནི་༎
དུས་གསུམ་དག་ཏུ་མི་འགྱུར་ལ་༎
མེ་ལོང་ལྟ་བུའི་ཡེ་ཤེས་ཀྱང་༌༎
ཐོག་མ་མེད་ཀྱང་ཐ་མ་ཡོད་༎
དེ་ཕྱིར་རྐྱེན་ལས་བྱུང་བ་ཡིན་༎
ཁམས་གསུམ་འཁོར་བའི་དུས་ཙམ་ན་༎
ཀུན་གཞི་རྣམ་པར་ཤེས་པ་ལ་༎
གཉེན་པོས་བསྐྱེད་པའི་གནས་འགྱུར་གྱི་༎
ཡེ་ཤེས་བྱ་བའི་མིང་ཡང་མེད་༎
ངེས་དོན་ཡང་ཏིའི་གཞུང་གིས་ནི་༎
ཁམས་གསུམ་འཁོར་བའི་དུས་ན་ཡང་༌༎
རང་བྱུང་ངོ་བོ་ཉིད་ཀྱི་སྐུ་༎
ཆོས་སྐུ་ཁྱབ་པ་ཡེ་གནས་ཕྱིར་༎
སངས་རྒྱས་འབྲས་བུ་ཐོབ་དུས་ན་༎
ཡེ་ཤེས་ཆོས་ཀྱི་སྐུ་ནི་གནས་༎
དེ་ཕྱིར་དོན་དམ་ཆོས་སྐུ་ལ་༎
ཆོས་ནི་གཞན་ན་ཡོད་མི་སྲིད་༎
ད་ཡང་རྡོ་རྗེ་སེམས་དཔའ་ཉོན་༎
འོ་ན་ཁྱོད་ཀྱི་འདོད་པ་དེ་༎
སེམས་ཅན་ལས་ནི་སངས་རྒྱས་པས་༎
དེ་ཉིད་འགྱུར་བ་མ་ཡིན་ནམ་༎
ངེས་དོན་འགྱུར་བ་མ་ཡིན་ཏེ་༎
མ་རྟོགས་བག་ཆགས་བཅས་པ་དང་༌༎
རྟོགས་པ་བག་ཆགས་བྲལ་བའི་ཕྱིར་༎
ཁྱད་པར་ཐ་དད་སྣང་གྱུར་ཀྱང་༌༎
དོན་ལ་རྒྱུ་འབྲས་རིམ་གྱིས་མེད་༎
ངོ་བོ་གཞི་ཡི་ཆོས་སྐུ་དང་༌༎
རྟོགས་པ་ཡེ་ཤེས་ཆོས་སྐུ་གཉིས་༎
ངོ་བོའི་གཞི་ལ་ཐ་དད་མེད་༎
ཉི་མ་རང་གི་ངོ་བོ་ལ་༎
མུན་གྲིབ་གྲང་བ་གང་ཡང་མེད་༎
གློ་བུར་སྤྲིན་གྱིས་བསྒྲིབས་ཙམ་ན་༎
ཉི་འོད་མེད་པ་མ་ཡིན་ཏེ་༎
ངོ་བོ་འཕེལ་འགྲིབ་མེད་པ་ལྟར་༎
རྟོགས་མ་རྟོགས་པའི་ཁྱད་པར་ལས་༎
སེམས་ཅན་སངས་རྒྱས་གཅིག་པའི་ཕྱིར་༎
གཞི་ལ་དུས་གསུམ་འགྱུར་མེད་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
ལུང་ལྡན་བསྟན་པས་ཐམས་ཅད་མཁྱེན་༎
དེ་དུས་འབྲས་བུ་སངས་རྒྱས་ཕྱིར་༎
ངོ་བོ་དག་ལ་འཕེལ་འགྲིབ་མེད་༎
སྐྱེ་འགག་མེད་པར་རྒྱུན་དུ་གནས་༎
སེམས་ཅན་དུས་ཀྱི་ཆོས་སྐུ་ལས་༎
དེ་ལས་༄༅༎
འཕེལ་བ་རྡུལ་ཙམ་མེད་༎
དེ་ཕྱིར་ཡང་དག་ངས་བཤད་ཉོན་༎
དེ་ཡང་འདུས་པའི་སྙིང་པོ་ཉོན་༎
འོ་ན་དུས་གསུམ་མི་འགྱུར་ཅིང་༌༎
ཐམས་ཅད་ཆོས་སྐུར་འདོད་པ་དེ་༎
ལུང་རིག་གཉིས་དང་འགལ་བ་དང་༌༎
སྡུད་པའི་རྟོགས་པར་འགྱུར་བའི་ཕྱིར་༎
འོ་ན་རྟག་དང་ཁྱད་ཅི་ཡོད་༎
དེ་ཡང་དོན་དང་མི་འགལ་ཏེ་༎
ཐམས་ཅད་ཆོས་སྐུར་འདུས་པ་དེ་༎
བསྡུས་ནས་འདུས་པ་མ་ཡིན་ཏེ་༎
ཉི་འོད་བུ་རམ་མངར་བ་བཞིན་༎
དུས་གཅིག་རྫོགས་པ་ཆོས་ཀྱི་སྐུ་༎
རང་བཞིན་ངང་གིས་གནས་པ་བཞིན་༎
རྒྱུ་རྐྱེན་ཚོགས་འདུས་མ་ཡིན་པས་༎
ལུང་དང་རིགས་པར་ཅི་ལ་འགལ་༎
ཁ་དོག་དབྱིབས་སུ་མེད་པ་ལ་༎
རྟག་པའི་སྐྱོན་གྱིས་ཅི་ལ་གོས་༎
མི་འགྱུར་ཡེ་ནས་གནས་པ་ལ་༎
རྟག་ཅེས་ཟེར་ན་རྟག་དཀའ་བས་༎
ཆོས་སྐུ་རྒྱུན་དུ་ཡེ་ཡོད་ཕྱིར་༎
ཆད་པའི་སྐྱོན་གྱིས་ང་མ་གོས་༎
དངོས་པོ་མཚན་མ་མེད་པའི་ཕྱིར་༎
རྟག་པ་ཐེར་ཟུག་ང་ལ་མེད་༎
དེ་ཕྱིར་སྐྱོན་མེད་གཉིས་ཀར་གནས་༎
ད་ཡང་རྡོ་རྗེ་སེམས་དཔའ་ཉོན་༎
ཆོས་ཉིད་མཆོག་ཏུ་གསང་བའི་ཕྱིར་༎
སྒོ་ལྔ་དག་གི་སྤྱོད་ཡུལ་མིན་༎
དེ་ཕྱིར་ཆོས་སྐུ་བརྗོད་ལས་འདས་༎
བཏགས་པའི་ཐ་སྙད་ཀུན་དང་བྲལ་༎
དེ་ཕྱིར་སེམས་ཀྱི་ཡུལ་ལས་འདས་༎
རང་བྱུང་རིག་པའི་ཡེ་ཤེས་ལ་༎
ཚིག་གི་མཚོན་པ་ཐམས་ཅད་ནོར་༎
རྫོགས་པ་ཆེན་པོ་ངེས་དོན་འདུས་པ་ལས་།
ཡང་ཏི་རང་དོན་ཤན་དབྱེ་བ་བསྟན་པའི་ལེའུ་སྟེ་བཅུ་བཞི་པའོ་༎།
། དེ་ནས་ཀུན་རིག་སྟོན་པ་ཡིས་༎
འདུས་པའི་འཁོར་ལ་བཀའ་སྩལ་པ་༎
ཉན་ཐོས་ལམ་དང་འབྲས་བུའི་གཞུང་༌༎
ཚེ་འདིའི་སྔ་མ་ཡང་སྔ་ལ་༎
དགེ་སྡིག་ལས་ནི་གང་བྱས་པས་༎
ད་ལྟའི་ལུས་འདི་བླངས་པ་ལ་༎
བདེ་སྡུག་གཉིས་ཀ་དུས་འདིར་འབྱུང་༌༎
ཕྱི་མ་འཁོར་བར་ལྷུང་དོགས་ནས་༎
སྡིག་སྤང་དགེ་བ་སྤྱད་བྱས་ན་༎
འབྲས་བུ་ལྷ་མིའི་གོ་འཕང་ཐོབ་༎
ད་ཡང་འདུས་པའི་སྙིང་པོ་ཉོན་༎
རྒྱུ་རྐྱེན་ཚོགས་པའི་དགེ་སྤྱད་ནས་༎
ལས་དེའི་འབྲས་བུ་ཐོབ་དུས་ནི་༎
གཞན་དོན་མཐར་ཕྱིན་གྲུབ་པ་ལས་༎
འབྲས་བུ་སངས་རྒྱས་ཐོབ་པར་དུ་༎
མཐོ་རིས་འབྲས་བུ་གནས་རྟེན་བཅས་༎
ལྷ་དང་མི་ཡི་ཐེམ་སྐས་ལ་༎
རིམ་པར་འཛེགས་ནས་སངས་རྒྱས་འབྱུང་༌༎
ད་ཡང་འདུས་པའི་སྙིང་པོ་ཉོན་༎
ཁྱོད་ནི་ཡང་ཏི་རྫོགས་ཆེན་པ་༎
རྟོགས་པ་གཅིག་པུས་ཆོག་ཟེར་ན་༎
རྒྱུ་རྐྱེན་མ་ཚོགས་འབྲས་བུ་འདོད་༎
སྟོང་པ་ཉིད་ཀྱིས་མཐའ་རུ་ལྷུང་༌༎
ལུང་རིགས་གཉིས་དང་ཤིན་ཏུ་འགལ་༎
དེ་བས་དགེ་བ་ཚོགས་པར་སྤྱད་༎
འབྲས་བུ་ལྷ་དང་མི་ཡི་ནི་༎
འབྲས་བུ་ཐོབ་པར་བྱ་བ་ལ་༎
རང་སེམས་རྟོགས་པས་མི་ཆོག་སྟེ་༎
བསོད་ནམས་ཚོགས་ནི་བསགས་ནས་ཀྱང་༌༎
མྱ་ངན་འདས་པའི་མཐའ་བརྟེན་ཏེ་༎
ཏིང་འཛིན་རྩེ་གཅིག་བསྒོམ་གྱུར་ན་༎
འབྲས་བུ་ཐམས་ཅད་མཁྱེན་པ་ཡི་༎
ཡེ་ཤེས་ཐོབ་པར་འགྱུར་བ་ལ་༎
ཁྱོད་ནི་ཡང་ཏི་རྫོགས་ཆེན་པ་༎
འཁོར་བ་༄༅༎
ལས་ནི་ཐར་གྱུར་ནས་༎
མྱ་ངན་འདས་པའི་མཐའ་རུ་བལྟ་༎
ལམ་དེའི་འབྲས་བུས་སངས་མི་རྒྱ་༎
དེ་བས་འབྲས་བུ་བླ་མེད་པའི་༎
བྱང་ཆུབ་ཐོབ་པར་བྱ་བ་ལ་༎
རྒྱུ་ནི་ས་དང་ཕ་རོལ་ཕྱིན་༎
ལམ་ལ་རིམ་གྱིས་བགྲོད་གྱུར་ན་༎
གཞན་དོན་འབྲས་བུ་ཕུན་སུམ་ཚོགས་༎
གཟུགས་སྐུ་རྣམ་གཉིས་འཐོབ་པར་འགྱུར་༎
ཤེས་རབ་མི་རྟོག་རྩེ་གཅིག་ཏུ་༎
མ་ཡེངས་དོན་ལ་བསྒོམ་གྱུར་ན་༎
བདག་དོན་ཆོས་སྐུ་འགྲུབ་པར་གྱུར་༎
ད་ཡང་འདུས་པའི་སྙིང་པོ་ཉོན་༎
འབྲས་བུ་བདག་དང་གཞན་དོན་གྱིས་༎
ཕུན་སུམ་ཚོགས་པ་ཐོབ་པ་ནི་༎
འདི་ལས་ཐབས་ཆེན་ངེས་པའི་ལམ་༎
ཆོས་ནི་གཞན་ལ་ཡོད་དོ་ཟེར་༎
དེ་དག་དབྱེ་བའི་ཚོགས་བསགས་ཐབས་༎
སྙིང་རྗེ་ཆེན་པོས་གཞིར་བཟུང་ནས་༎
ཐེག་པ་གཞན་དུ་ཞིབ་བསྟན་ཕྱིར་༎
ངེས་དོན་སྐབས་སུ་ངས་མ་བཤད་༎
ད་ཡང་རྡོ་རྗེ་སེམས་དཔའ་ཉོན་༎
གསང་སྔགས་ཕྱི་ནང་འདོད་པའི་གཞུང་༌༎
ལམ་དང་འབྲས་བུའི་ཁྱད་པར་ནི་༎
ཐབས་དང་ཤེས་རབ་ཟུང་འབྲེལ་ནས་༎
བདེ་བའི་ཡོན་ཏན་རྙེད་པར་འགྱུར་༎
འབྲས་བུ་ཐམས་ཅད་མཁྱེན་པ་ཡི་༎
ཡེ་ཤེས་ཐོབ་པར་བྱ་བ་ལ་༎
ཐབས་དང་ཤེས་རབ་འཛོམ་པ་དགོས་༎
དེ་ཕྱིར་ཐབས་ནི་གང་ཞེ་ན་༎
ཕུང་པོ་ཁམས་དང་སྐྱེ་མཆེད་ཀུན་༎
ལྷ་དང་ལྷ་མོར་གནས་འགྱུར་བར་༎
རིམ་གྱིས་བསྐྱེད་དམ་མ་བསྐྱེད་རྫོགས་༎
ཆོ་ག་གསུམ་མམ་བདུན་གྱིས་ནི་༎
བསྐྱེད་ཅིང་བསྒྱུར་བྱས་ཡེ་ཤེས་སེམས་༎
སྤྱན་དྲངས་བསྟིམ་དང་མཆོད་ལ་སོགས་༎
གཞུང་དང་ལྡན་པར་བྱས་གྱུར་པས་༎
མཐར་ཕྱིན་འབྲས་བུ་ཐོབ་དུས་ན་༎
གཟུགས་སྐུ་རྣམ་གཉིས་འབྱུང་ནས་ཀྱང་༌༎
བྱང་ཆུབ་སེམས་དཔའ་མན་ཆད་ནས་༎
སེམས་ཅན་དམྱལ་བ་ཡན་ཆད་ཀྱིས་༎
འགྲོ་དོན་མཐར་ཕྱིན་གྲུབ་པ་ལ་༎
སྟོང་ཉིད་ཏིང་འཛིན་བག་ཆགས་སྦྱངས་༎
ཆོས་སྐུ་ཐམས་ཅད་མཁྱེན་པ་ཡི་༎
ཡེ་ཤེས་བདེ་ལྡན་ཐོབ་པར་འགྱུར་༎
ད་ཡང་རྡོ་རྗེ་སེམས་དཔའ་ཉོན་༎
འདི་ལས་ལྷག་པའི་ངེས་དོན་ཆོས་༎
རྫོགས་ཆེན་ཡང་ཏི་ཁྱེད་ལ་མེད་༎
དེ་ཕྱིར་ཐབས་ལ་བརྟེན་ནས་ནི་༎
ཤེས་རབ་ལྟ་བས་ཐག་བཅད་དེ་༎
འབྲས་བུ་ངེས་པར་འབྱུང་བར་འདོད་༎
རྫོགས་པ་ཆེན་པོ་ངེས་དོན་འདུས་པ་ལས་།
སྔགས་དང་མཚན་ཉིད་ཀྱི་ལམ་དང་འབྲས་བུ་དབྱེ་བའི་ལེའུ་སྟེ་བཅོ་ལྔ་པའོ་༎།
། དེ་ནས་འདུས་པའི་ཚོགས་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
ཐེག་བརྒྱད་ལམ་གྱི་གོལ་ས་ནི་༎
ཁྱེད་ཅག་བློ་དམན་མ་རིག་པས་༎
ཐབས་དང་ཤེས་རབ་འབྲེལ་དགོས་ཟེར་༎
འཁྲུལ་པ་བརྟས་པའི་རྟོག་པ་ཡིན་༎
ད་ཡང་འདུས་པའི་སྙིང་པོ་ཉོན་༎
དཔེར་ན་མར་འདོད་པ་ལ་ནི་༎
ཆུ་བསྲུབས་པས་ནི་མར་མེད་ལྟར་༎
ཐབས་ཀྱི་མཚན་མ་དངོས་སུ་སྤྱད་༎
ཞེན་པའི་སེམས་ཀྱིས་བྱང་ཆུབ་འདོད་༎
དཔེར་ན་ཉི་མའི་སྙིང་པོ་ལ་༎
སྤྲིན་ནི་དཀར་ནག་གཉིས་ཀས་སྒྲིབ་༎
དེ་བཞིན་ཐབས་ལ་བརྟེན་པ་ཡི་༎
གང་༄༅༎
ཟག་ཀུན་གྱིས་དངོས་པོར་བཟུང་༌༎
དེ་ཕྱིར་ལམ་གྱི་གེགས་སུ་གསུངས་༎
ད་ཡང་རྡོ་རྗེ་སེམས་དཔའ་ཉོན་༎
དཔེར་ན་སྐྱེས་བུ་མི་རྣམས་ཀྱིས་༎
སྔགས་མེད་པ་ཡི་དུག་ཟོས་ན་༎
ཨ་ཤུ་ཀ་ཡི་རྐྱེན་ཡིན་ཕྱིར་༎
ཆེ་ཆུང་གང་ཟོས་གཉིས་ཀ་འཆི་༎
ངེས་པའི་ལུང་ལྡན་དོན་མེད་ཕྱིར་༎
ཐབས་ནི་ཆེ་ཆུང་གཉིས་ཀས་བསྒྲིབས་༎
རྩོལ་བ་བྱས་པས་ཐམས་ཅད་གོལ་༎
དེ་ཕྱིར་རང་རིག་ཆོས་སྐུ་ནི་༎
སེམས་ཀྱི་གཟིབ་ན་ངོས་ཟིན་ན་༎
ཐབས་ནི་གང་ལའང་བརྟེན་པ་མེད་༎
དེ་ཕྱིར་མན་ངག་སྙིང་པོའི་ཆོས་༎
ད་ཡང་འདུས་པའི་སྙིང་པོ་ཉོན་༎
ཁྱེད་ཅག་ཐེག་པ་འོག་མ་པ་༎
མཚན་མ་དངོས་སུ་སྤྱད་སྒོ་ནས་༎
འབྲས་བུ་ཐམས་ཅད་མཁྱེན་པ་ཡི་༎
ཡེ་ཤེས་ཐོབ་པར་འདོད་པ་ནི་༎
ཤིན་ཏུ་གཏི་མུག་སྨད་པའི་གནས་༎
ཀུན་བརྟགས་བསྒོམ་པའི་ཆོས་པ་ཀུན་༎
ལམ་གྱི་གེགས་ནི་ཐབས་ཡིན་ཕྱིར་༎
གོལ་ས་ཡིན་པར་ཀུན་ནས་བཤད་༎
དེ་ཕྱིར་ཐབས་ལ་བརྟེན་མི་དགོས་༎
ད་ཡང་འདུས་པའི་སྙིང་པོ་ཉོན་༎
སངས་རྒྱས་ཉིད་དུ་འགྲོ་བ་ཡི་༎
ངེས་པའི་ལམ་ནི་གང་ཡིན་ཕྱིར་༎
ཐོག་མར་བལྟ་བའི་གདེངས་དང་ནི་༎
ཏིང་འཛིན་སྤྱོད་ལམ་དུས་གཅིག་ཏུ་༎
རང་བྱུང་སྙིང་པོའི་དོན་རྟོགས་ཕྱིར་༎
བརྗོད་པའི་ཐ་སྙད་ཀུན་དང་བྲལ་༎
ཐིག་ལེ་ཉག་གཅིག་ཆོས་ཀྱི་སྐུ་༎
ཤེས་དང་སངས་རྒྱས་དུས་མཉམ་ཕྱིར་༎
དེ་ལས་ལྷག་པས་ཆོས་གཞན་མེད་༎
ད་ཡང་རྡོ་རྗེ་སེམས་དཔའ་ཉོན་༎
ཁྱེད་ནི་ཐེག་པ་འོག་མ་པ་༎
བྱེ་མ་ལས་ནི་མར་བཙིར་བཞིན་༎
བེམ་པོ་འབྱུང་བ་རྣམ་བཞི་ལས་༎
སངས་རྒྱས་འདོད་པའི་སྙིང་རུལ་ཀུན་༎
བསྐལ་པར་བསྒྲུབ་ཀྱང་འགྲུབ་མི་སྲིད་༎
བེམ་པོ་རང་ཡང་སེམས་ཡིན་ན་༎
ཡུལ་ལ་འཕོ་འགྱུར་ཡོད་པའི་ཕྱིར་༌༎
སེམས་ལ་སྐྱེ་ཤི་ཡོད་པར་འགྱུར་༎
དེ་ཕྱིར་རང་བྱུང་ཡེ་ཤེས་མིན་༎
རྫོགས་ཆེན་ལས་ནི་ཇི་ལྟར་འདོད་༎
ཡང་ཏི་དོན་དམ་ཆེན་པོ་ནི་༎
ཁྱུང་ཆེན་ནམ་མཁར་ལྡིང་བ་བཞིན་༎
དྲན་པ་ཙམ་གྱིས་ཆོས་སྐུར་གསལ་༎
དེ་ཙམ་ཉིད་ནས་བཙལ་མི་དགོས་༎
དེ་ཕྱིར་མ་བསྒྲོད་པ་ཡི་ལམ་༎
དཔེར་ན་ནོར་བུ་རིན་ཆེན་བཞིན་༎
རྟོགས་པ་ཙམ་གྱིས་ཆོག་པའི་ཕྱིར་༎
བདག་གཞན་དོན་ནི་ལྷུན་གྱིས་གྲུབ་༎
དེ་ཕྱིར་ངེས་དོན་ཡ་མཚན་ཆེ་༎
ད་ཡང་རྡོ་རྗེ་སེམས་དཔའ་ཉོན་༎
ཁྱེད་ཅག་ཐེག་པ་འོག་མ་པ་༎
དཔེར་ན་ཏིལ་ལ་མར་ཡོད་ཀྱང་༌༎
མ་བཙིར་བར་དུ་མར་མི་འབྱུང་༌༎
དེ་བཞིན་རང་ལ་ཡོད་མོད་ཀྱང་༌༎
མ་བསྟན་བར་དུ་ཤེས་མི་སྲིད་༎
བསྐལ་པ་འབུམ་ཕྲག་བརྒྱ་ཡི་བར་༎
འདུས་བྱས་ཆོས་སྤྱོད་བྱས་གྱུར་ཀྱང་༌༎
འབྲས་བུ་ངས་རྒྱས་འབྱུང་བ་མེད་༎
ད་ཡང་འདུས་པའི་སྙིང་པོ་ཉོན་༎
དེ་དག་ཤེས་བྱེད་ལམ་མང་ཡང་༌༎
རང་ལ་ཡོད་པ་མ་ཤེས་ན་༎
གཞན་ལ་ཚོལ་བ་རྨོངས་པའི་ཆོས་༎
དེ་ཕྱིར་ཚོལ་མེད་དོན་འདི་གཅེས་༎
རྫོགས་པ་ཆེན་པོ་ངེས་དོན་འདུས་པ་ལས་།
ཐེག་པ་གཞན་སུན་འདོན་པའི་ལེའུ་སྟེ་བཅུ་དྲུག་༄༅༎
པའོ་༎  ་༎ དེ་ནས་རྡོ་རྗེ་སེམས་དཔའ་ཡིས་༎
འདུས་པའི་འཁོར་ལ་ཕན་གདགས་ཕྱིར་༎
ཀུན་རིག་སེམས་ཀྱི་རྒྱལ་པོ་ལ་༎
བདེན་པའི་ཚིག་གིས་འདི་སྐད་གསོལ་༎
མ་རིག་ཡེ་ཤེས་དབྱེ་བ་གང་༌༎
ཡུལ་སེམས་གཞི་ལ་གཅིག་མི་གཅིག་། རྒྱུ་འབྲས་དོན་གྱི་དབྱེ་བ་གང་༌༎
བསྒོམ་དུ་ཡོད་མེད་ཇི་ལྟར་ཡིན་༎
རྟོགས་མ་རྟོགས་ཀྱི་ཁྱད་པར་གང་༌༎
ཀུན་རིག་རྒྱལ་པོས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
སེམས་ཅན་ཀུན་ལ་གནས་པའི་དོན་༎
མ་རིག་ཡེ་ཤེས་ཁྱད་པར་ནི་༎
ང་ཡི་བཤད་ཀྱིས་ད་ཉོན་ཅིག་། དང་པོ་འཁོར་འདས་བར་དོ་ལ་༎
ཤེས་བཞིན་ལུང་མ་བསྟན་དུ་ཡོད་༎
དེ་ཉིད་རང་དུ་ངོ་མ་ཤེས་༎
དེ་ཕྱིར་གང་གི་བློ་ཡིས་འཇུག་། དེ་ནི་གཏི་མུག་འཁོར་བའི་གཞི་༎
དེ་ལ་དཔྱད་ཀྱང་མི་ཤེས་པ་༎
གཞི་གནས་མ་རིག་པ་ཞེས་བྱ་༎
ད་ཡང་འདུས་པའི་སྙིང་པོ་ཉོན་༎
དེ་ལ་ཡུལ་མེད་འཛིན་པ་ནི་༎
བག་ལ་ཉལ་བའི་ཆ་ཕྲ་བྱུང་༌༎
དེ་ཕྱིར་རང་ལ་རང་གིས་བསྒྲིབས་༎
ལྷན་ཅིག་སྐྱེས་པའི་མ་རིག་པ་༎
རྒྱུ་ཡི་རྐྱེན་ཞེས་དེ་ལ་བྱ་༎
རྒྱུ་དེ་ཤིན་ཏུུ་མྱུར་བར་ནི་༎
དེ་མ་ཐག་ཏུ་འཛིན་པས་བརྟགས་༎
བག་ཉལ་མིང་ལ་ཞེན་འཛིན་ཅིང་༌༎
དེ་མ་ཐག་པའི་རྐྱེན་ཞེས་བྱ་༎
རྒྱུ་དང་དེ་མ་ཐག་པ་ཡི་༎
རྐྱེན་གཉིས་ཟུང་དུ་འཛིན་པའི་ཕྱིར་༎
ལྷན་ཅིག་སྐྱེས་པའི་མ་རིག་ཡིན་༎
ད་ཡང་འདུས་པའི་སྙིང་པོ་ཉོན་༎
དེས་བསྐྱེད་ཤེས་པ་མངལ་དུ་འཇུག་། ངར་འཛིན་ཆགས་སྡང་ཕྲ་མོ་སྐྱེ་༎
ནང་གི་བཟུང་བ་ཀུན་ཏུ་བརྟས་༎
དེ་ཕྱིར་དམིགས་པའི་རྐྱེན་ཞེས་བྱ་༎
ཁོང་ནས་ཕྱུང་ནས་ཕྱི་རོལ་གྱི་༎
བག་ཆགས་ཡུལ་གྱི་སྣང་བ་ལ་༎
རང་གི་ཡིད་ཀྱི་ངན་རྟོག་ཞུགས་༎
ཡུལ་ལ་ཆོས་བརྒྱད་ཀུན་ཏུ་བརྟགས་༎
ང་བདག་ངན་རྟོག་འཛིན་བལྟས་ཞེན་༎
མངོན་རྒྱུ་ཆགས་སྡང་ཁ་ཚང་ཕྱིར་༎
དམིགས་པ་བདག་པོའི་རྐྱེན་གཉིས་ཚང་༌༎
ཀུན་བརྟགས་མ་རིག་པ་ཞེས་བྱ་༎
ད་ཡང་འདུས་པའི་སྙིང་པོ་ཉོན་༎
ལྷན་ཅིག་ཀུན་བརྟགས་གཉིས་འཛོམ་པས་༎
ཀུན་གཞིའི་རྣམ་པར་ཤེས་པ་ཡིན་༎
དེས་བསྐྱེད་ཚོགས་བརྒྱད་ཁ་ཚང་བས་༎
འཁོར་བར་འཁྱམས་ཞེས་དེ་ལ་བྱ་༎
ད་ཡང་འདུས་པའི་སྙིང་པོ་ཉོན་༎
སངས་རྒྱས་ཀུན་གྱི་ཡེ་ཤེས་ནི་༎
རང་སེམས་ངོ་བོ་རྟོགས་ལས་བྱུང་༌༎
ཡང་ན་རང་བྱུང་ཀུན་གྱི་གཞི་༎
ཤེས་ནས་ལུང་ལྡན་ངེས་པའི་དོན་༎
ཟུང་དུ་འཛོམ་ཕྱིར་ཡེ་ཤེས་ཡིན་༎
སྨན་དང་སྨན་པ་འཛོམས་པ་འདྲ་༎
རྫོགས་པ་ཆེན་པོ་ངེས་དོན་འདུས་པ་ལས་།
མ་རིག་པ་དང་ཡེ་ཤེས་དབྱེ་བ་བསྟན་པའི་ལེའུ་སྟེ་བཅུ་བདུན་པའོ་༎།
། དེ་ནས་ཀུན་རིག་རྒྱལ་པོ་ཡིས་༎
ཡུལ་སེམས་དབྱེ་བ་བཀའ་སྩལ་པ་༎
སྣང་ཞིང་སྲིད་པའི་ཆོས་རྣམས་ཀུན་༎
འཁྲུལ་སེམས་བག་ཆགས་བརྟས་པའི་ཕྱིར་༎
སྣང་བ་ཞེན་པ་སྣ་ཚོགས་པ་༎
ངོ་བོ་ཡུལ་དུ་གྲུབ་པ་མེད་༎
དེ་ཕྱིར་སྣང་བ་ལོག་འཁྲུལ་ཡིན་༎
ད་ཡང་༄༅༎
འདུས་པའི་སྙིང་པོ་ཉོན་༎
རང་གི་སེམས་ནི་འཁྲུལ་པའི་དཔེ་༎
ཐག་སྦྲུལ་ཐོ་ཡོར་མི་བཞིན་དུ་༎
མེད་ལ་ཡོད་འཛིན་ཀུན་ཏུ་བརྟགས་༎
ས་ཆུ་མེ་རླུང་འབྱུང་བ་བཞི་༎
འཁྲུལ་པའི་བག་ཆགས་བརྟས་པའི་ཕྱིར་༎
དངོས་སུ་སྣང་ཡང་དོན་དུ་མེད་༎
དེ་ཡུལ་འདི་ནི་གཏན་མེད་ལ་༎
རྨོངས་པ་ཀུན་གྱིས་དམ་པར་འཛིན་༎
ལོག་པའི་རྗེས་སུ་འབྲང་བས་ལྟུང་༌༎
སྤྲེ་འདྲའི་ལུང་གིས་བསླད་པ་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
རང་རིག་ཆོས་སྐུ་ཡེ་ཤེས་ལ་༎
མ་རིག་རྐྱེན་བཞིས་མ་བསྐྱེད་པས་༎
ཀུན་གཞི་མེད་ཕྱིར་སེམས་ཀྱང་མེད་༎
ཡུལ་སེམས་གཉིས་ཀ་གཞི་ལ་མེད་༎
དེ་ཕྱིར་སེམས་མིན་ཆོས་སྐུ་ལ་༎
རང་རིག་ཡེ་ཤེས་བློ་ལྡན་པས་༎
སྣང་བ་མེད་ཕྱིར་འཛིན་པ་བྲལ་༎
གསལ་ལ་འཛིན་མེད་མི་གཡོ་བ་༎
སངས་རྒྱས་ཀུན་གྱི་དགོངས་པར་བཤད་༎
ད་ཡང་རྡོ་རྗེ་སེམས་དཔའ་ཉོན་༎
རང་སེམས་ཡུལ་དུ་འཛིན་པའི་རྒྱུ་༎
འཁོར་བའི་ས་བོན་མ་རིག་པས་༎
རྒྱུ་རྐྱེན་བྱས་ནས་སྡུག་བསྔལ་འབྱུང་༌༎
དེ་ཕྱིར་རང་འཁྲུལ་རྨོངས་པའི་སེམས་༎
གཟུང་འཛིན་བྱིང་རྒོད་ཞེན་པའི་རྒྱུ་༎
ཡུལ་ལ་བརྟེན་ནས་ཆགས་སྡང་སྐྱེ་༎
འཁོར་བའི་རྒྱུ་ནི་ཆགས་སྡང་གཉིས་༎
གཅིག་དང་མི་གཅིག་རྩོལ་བའི་བར་༎
འཁོར་བའི་མཐའ་ལ་ཟད་པ་མེད་༎
དེ་ཕྱིར་རང་རིག་དོན་རྟོགས་ནས་༎
སེམས་མེད་ཡུལ་འདི་ཅི་ལ་སྲིད་༎
དེ་བས་རང་སེམས་སྙིང་པོ་འདི་༎
སེམས་ཀྱི་ཡུལ་ལས་འདས་པའི་ཕྱིར་༎
གཅིག་དང་མི་གཅིག་བརྗོད་ཀྱི་བར་༎
མ་རིག་བློ་ལ་ཡུལ་སེམས་ཡོད་༎
ལོག་ལྟ་ཅན་རྣམས་དམ་པར་འཛིན་༎
དེ་ཕྱིར་སྒྲ་དང་མཚན་མའི་ཆོས་༎
སྤྲེལ་འདྲའི་ལུང་གི་བློས་བཏགས་ནས་༎
ཡུལ་སེམས་རྩོལ་བའི་ཆོས་ཀུན་འབྱུང་༌༎
ངས་ལུང་མན་ངག་བསྟན་པ་ཡིས་༎
ཡང་དག་ངེས་པའི་སངས་རྒྱས་ལ་༎
རང་རིག་ཆོས་སྐུ་སེམས་དང་བྲལ་༎
དེ་ཕྱིར་ཡུལ་མེད་རིག་པ་གཙོ་༎
ངའི་ལུང་གོ་བས་ཡུལ་སེམས་བརླག་། ད་ཡང་འདུས་པའི་སྙིང་པོ་ཉོན་༎
དེ་ཡང་རྩ་བ་མདོར་བསྡུས་ན་༎
ཉི་ཤར་མུན་གྲིབ་མེད་པ་བཞིན་༎
རང་བྱུང་ཆོས་སྐུའི་དོན་རྟོགས་པས་༎
གོལ་སྒྲིབ་ཡུལ་སེམས་གཞི་ནས་དག་། དེ་ཕྱིར་རང་བྱུང་ཡེ་ཤེས་སྐུ་༎
དུས་གསུམ་འཕོ་འགྱུར་མེད་པའི་ཕྱིར་༎
འཁྲུལ་མེད་ཡང་དག་མངོན་སངས་རྒྱས་༎
དེ་ཕྱིར་ངེས་དོན་རྟོགས་པས་ཆོག་། རྫོགས་པ་ཆེན་པོ་ངེས་དོན་འདུས་པ་ལས་།
ཡུལ་སེམས་གཞི་ལ་སྐབས་དབྱེ་བ་བསྟན་པའི་ལེའུ
སྟེ་བཅོ་བརྒྱད་པའོ་༎ ༎ དེ་ནས་འདུས་པའི
ཚོགས་རྣམས་ལ་༎ ཀུན་རིག་སེམས་ཀྱི་རྒྱལ་པོ་ཡིས་༎
རྒྱུ་འབྲས་སྐབས་དབྱེ་བཀའ་སྩལ་པ་༎
ཡང་དག་ངེས་དོན་སྙིང་པོ་ལ་༎
མཛད་སྤྱོད་འབྱུང་བས་མ་བསླད་ཕྱིར་༎
རྒྱུ་དང་འབྲས་བུ་ངོ་བོ་གཅིག་། རང་བྱུང་རིག་པའི་ཆོས་ཉིད་ནི་༎
དཔེར་ན་ནོར་བུ་རིན་ཆེན་ལ་༎
དགོས་འདོད་འབྲས་བུ་དུས་གཅིག་རྫོགས་༎
དེ་བཞིན་ཆོས་སྐུའི་ངེས་དོན་ལ་༎
རྟོགས་པ་ཙམ་གྱིས་༄༅༎
ཡོན་ཏན་རྫོགས་༎
དེ་ཡང་འདུས་པའི་སྙིང་པོ་ཉོན་༎
ཐེག་གཞན་ཆོས་ཀུན་རྒྱུ་འབྲས་ཏེ་༎
དུས་གཅིག་མ་ཡིན་རིམ་གྱིས་ཚོལ་༎
རྩོལ་བསྒྲུབ་ཡོད་ཕྱིར་འཁོར་བའི་རྒྱུ་༎
གནས་སྐབས་བདེ་ཐོབ་མཐར་ཐུག་མེད་༎
རྒྱུ་འབྲས་བསྐྱེད་རིམ་གོལ་བར་གསུངས་༎
དཔེར་ན་བྱས་པའི་རྫས་རྣམས་ཀུན་༎
མི་རྟག་མྱུར་དུ་འཇིག་པ་བཞིན་༎
རྒྱུ་རྐྱེན་བྱས་པའི་ཆོས་ཀུན་ནོར་༎
འབྲས་བུ་མི་འབྱུང་ཆུ་ཤིང་འདྲ་༎
ད་ཡང་འདུས་པའི་སྙིང་པོ་ཉོན་༎
བདེན་དོན་རྩ་བ་མདོར་བསྡུས་ན་༎
ཏཀྴ་ཀ་ཡི་རྒྱན་བཞིན་དུ་༎
རྒྱུ་འབྲས་མཐར་ཕྱིན་གཞི་ནས་རྫོགས་༎
དེ་བཞིན་ཆོས་སྐུའི་སྙིང་པོ་ལ་༎
བདེ་བའི་ཡོན་ཏན་རང་ལ་འཆར་༎
རྒྱུ་འབྲས་གཅིག་ཕྱིར་ལྷུན་གྱིས་གྲུབ་༎
རྫོགས་པ་ཆེན་པོ་ངེས་དོན་འདུས་པ་ལས་།
རྒྱུ་འབྲས་དོན་གྱི་སྐབས་དབྱེ་བ་བསྟན་པའི་ལེའུ
སྟེ་བཅུ་དགུ་པའོ་༎ ༎ དེ་ནས་ཀུན་རིག
རྒྱལ་པོ་ཡིས་༎ བསྒོམ་དུ་ཡོད་མེད་སྐབས་དབྱེ་བ་༎
ཆེད་དུ་དགོངས་ཏེ་བཀའ་སྩལ་པ་༎
དེས་དོན་མ་ནོར་འཕྲད་འདོད་ན་༎
མ་བསྒོམས་སངས་རྒྱས་ད་ལྟ་ཉིད་༎
རང་བྱུང་ཆོས་སྐུ་ཡེ་ཡིན་ལ་༎
བྱང་ཆུབ་སྙིང་པོ་བསྒོམ་དུ་མེད་༎
ད་ཡང་འདུས་པའི་སྙིང་པོ་ཉོན་༎
དེ་ཕྱིར་ཆོས་ཉིད་གདོད་ནས་དག་། ཀུན་བཟང་ང་ཡི་ཡང་སྙིང་རྒྱུད་༎
མ་ནོར་གདམས་ངག་རྣམ་པ་ལྔས་༎
ཚེགས་མེད་རང་སེམས་སྙིང་པོའི་དོན་༎
སྐལ་ལྡན་རྣམས་ཀྱིས་རྟོགས་པར་གྱིས་༎
ད་ཡང་རྡོ་རྗེ་སེམས་དཔའ་ཉོན་༎
སངས་རྒྱས་དགོང་པ་ཇི་ལྟ་བ་༎
སེམས་ཅན་བློ་ཡིས་རྟོགས་པའི་ཐབས་༎
དཔེས་མི་མཚོན་ཕྱིར་མ་བཤད་པར་༎
གདམས་ངག་བསྟན་པ་ཙམ་གྱིས་ནི་༎
མ་བསྒོམས་ད་ལྟ་ཉིད་དུ་ཡང་༌༎
ངེས་དོན་རྟོགས་ཕྱིར་བསྒོམ་མེད་དོན་༎
མ་བསྒོམས་འབྲལ་མེད་སངས་རྒྱས་ཐུགས་།
ཀུན་བཟང་ཐུགས་དང་མཉམ་པར་ནི་༎
བདེ་བའི་འཁོར་ལོའི་རྒྱུད་ཆེན་དུ་༎
བསྒོམ་དུ་མེད་པར་ངས་བཤད་ཀྱིས་༎
ད་ཡང་རྡོ་རྗེ་སེམས་དཔའ་ཉོན་༎
དེ་དོན་གདམས་ངག་སྐལ་མེད་ལ་༎
ཞི་གནས་བློ་ནི་མ་ཡེངས་པ་༎
བསྒོམ་དུ་ཡོད་པ་གནས་པའི་ཐབས་༎
འཁོར་ལ་བསྟན་གྱིས་ཡིད་ཀྱིས་ཉོན་༎
བསྒོམ་དུ་མེད་ལ་སུ་སྐྲག་པ་༎
མཚན་ཉིད་དབང་གསུམ་རིམ་གྱིས་བསྟན་༎
དེ་དོན་ཉམས་སུ་མྱོང་བ་ལ་༎
ཡིད་ཆེས་གདེང་དང་ལྡན་པར་འབྱུང་༌༎
དེ་ཕྱིར་རང་སེམས་དགོན་པ་བརྟེན་༎
དེ་གནས་ཤེས་རབ་ཤིན་ཏུ་འཕེལ་༎
ཉམས་ནི་ཕྱི་ནང་རིམ་གྱིས་འབྱུང་༌༎
དེ་བྱུང་དགའ་བྲོད་སེམས་མི་བྱ་༎
ད་ཡང་རྡོ་རྗེ་སེམས་དཔའ་ཉོན་༎
རྣམ་གྲངས་མཚོན་པའི་ཚིག་རྣམས་ལས་༎
བཟློག་སྟེ་བརྗོད་མེད་རང་ལ་བཞག་། ཐ་མལ་རྗེས་སུ་མ་འབྲངས་པ་༎
བསྒོམ་དུ་ཡོད་པའི་མཆོག་ཏུ་བཤད་༎
དེ་ཕྱིར་མ་ཡེངས་བསྒོམ་པ་ནི་༎
ཉིད་ལས་མི་གཞན་འཁོར་རྣམས་ཀྱང་༌༎
དོན་གྱི་སྒོ་ནས་ཤེས་པར་གནང་༌༎
རིག་འཛིན་སེམས་དཔའ་རྣམས་ཀྱང་ནི་༎
ཏིང་འཛིན་གོམས་པས་བརྟན་༄༅༎
པ་ཐོབ་༎
འཁོར་ན་གནས་པའི་དད་ཉན་ཀྱང་༌༎
མོས་པའི་ལྟ་བ་གོམས་པར་བྱེད་༎
ཤེས་རབ་དམན་པའི་རྣལ་འབྱོར་པ་༎
གནས་དང་མི་གཡོ་ལྷུན་གྲུབ་འདོད་༎
དེ་ཕྱིར་རང་སེམས་རྟོགས་པར་དཀའ་༎
རྫོགས་པ་ཆེན་པོ་ངེས་དོན་འདུས་པ་ལས་།
བསྒོམ་དུ་ཡོད་མེད་སྐབས་བསྟན་པའི་ལེའུ་སྟེ་ཉི
ཤུ་པའོ་༎ ༎ དེ་ནས་འདུས་པའི་ཚོགས་རྣམས
ལ་༎ ཀུན་རིག་རྒྱལ་པོས་བཀའ་སྩལ་པ་༎
ཡེ་ནས་ཡོད་པའི་ཆོས་ཀྱི་སྐུ་༎
རྟོགས་མ་རྟོགས་ཀྱི་ཁྱད་དབྱེ་བ་༎
ལེགས་པར་ཉོན་ལ་ཡིད་ཀྱིས་ཟུང་༌༎
རང་སེམས་མ་རྟོགས་སེམས་ཅན་གྱིས་༎
འཁོར་བ་གང་ནས་གང་དུ་འཁྲུལ་༎
ཅེས་འཁྲུལ་ལྡོག་ཐབས་མ་ཤེས་པས་༎
ཡོད་མེད་གཟུང་འཛིན་བླ་དགས་ལ་༎
འཁྲུལ་པ་རྣམས་ནི་དམ་པར་འཛིན་༎
འཁོར་འདས་ཆོས་ལ་བརྟགས་པས་ལན་༎
ད་ཡང་འདུས་པའི་སྙིང་པོ་ཉོན་༎
གང་ལའང་རྟོག་པ་མ་ཤེས་ཕྱིར་༎
ལོག་ལྟ་གང་ཞིག་ནོར་བའི་ལམ་༎
གཉིས་མེད་དོན་ལ་མ་རེག་འཁྲུལ་༎
དེ་ཕྱིར་གཉིས་མེད་མ་རྟོགས་ནས་༎
ལུས་ངག་སྩོལ་བ་སྡུག་བསྔལ་སྣོན་༎
དེ་ཕྱིར་ངེས་དོན་ལུང་མེད་ན་༎
ཐེག་དགུ་ཤེས་ཀྱང་གྲོལ་མི་སྲིད་༎
ད་ཡང་རྡོ་རྗེ་སེམས་དཔའ་ཉོན་༎
ཡེ་ནས་ཡོད་པའི་ཆོས་ཉིད་ལ་༎
ལུང་ལྡན་ངེས་པའི་དོན་ཕྲད་ན་༎
རྟོགས་དུས་ད་ལྟའི་ཚེ་འདི་ལ་༎
རང་སེམས་སྙིང་པོ་རྟོགས་པར་གྱིས་༎
ཀུན་བཟང་ངང་ལ་ཐོག་མཐའ་མེད་༎
དུས་གཅིག་ཆོད་ཕྱིར་མངོན་སངས་རྒྱ་༎
འདས་པའི་སངས་རྒྱས་ཀུན་གྱིས་ཀྱང་༌༎
ད་ཡོད་ཕྱིར་ན་ཐོག་མ་ཡོད་༎
སྐྱེ་བ་མི་ལེན་ཐ་མ་བྱུང་༌༎
ད་ལྟར་མ་བྱོན་སེམས་དཔའ་ཡིས་༎
ཐོག་མཐའ་མ་ཆོད་རྩོལ་བར་བྱེད་༎
དེ་ཕྱིར་རང་སེམས་རྟོགས་པར་དཀའ་༎
སེམས་ཅན་ཀུན་ལ་སྨོས་ཅི་དགོས་༎
ད་ཡང་འདུས་པའི་སྙིང་པོ་ཉོན་༎
དེ་ཕྱིར་ངེས་པའི་ལུང་བསྟན་གྱིས་༎
འཁྲུལ་པ་ལྡོག་ཐབས་ཤེས་པ་དེས་༎
ངེས་དོན་ཚིག་གི་གདམས་ངག་ནི་༎
བསྟན་པས་དོན་རྟོགས་སྐད་ཅིག་མར་༎
སངས་རྒྱས་ཀུན་དང་དགོངས་པ་མཉམ་༎
ཐོག་མཐའ་ཆོད་ཕྱིར་ཐམས་ཅད་མཁྱེན་༎
དེ་ཕྱིར་ངེས་པའི་རྒྱུད་དོན་འདི་༎
རྟོགས་པས་ཆོག་ཕྱིར་ཡ་མཚན་ཅན་༎
དེས་ན་ཚེགས་མེད་དོན་ཆེན་པོ་༎
ཆོས་རྣམས་ཀུན་གྱི་མཆོག་ཏུ་བཤད་༎
རྫོགས་པ་ཆེན་པོ་ངེས་དོན་འདུས་པ་ལས་།
རྟོགས་མ་རྟོགས་ཀྱི་ཁྱད་པར་སྐབས་དབྱེ་བ་བསྟན་པའི་ལེའུ་སྟེ་ཉི་ཤུ་རྩ་གཅིག་པའོ་༎།
། དེ་ནས་ཀུན་རིག་རྒྱལ་པོ་ལ་༎
རྡོ་རྗེ་སེམས་དཔས་དོན་ཞུས་པ་༎
ལྟ་སྒོམ་སྤྱོད་པ་འབྲས་བུ་ཡི་༎
རྩ་བའི་མདོ་ནི་ཇི་ལྟར་བསྡུ་༎
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
དངོས་མེད་རིག་པའི་ལྟ་བ་ནི་༎
རང་བྱུང་སྐུ་ཉིད་རྒྱུ་ཡིན་ཕྱིར་༎
ལྟ་བའི་ནང་ནས་དམ་པའི་མཆོག་། དེ་ཕྱིར་དོན་ལ་རིག་པར་བལྟ་༎
ད་ཡང་རྡོ་རྗེ་སེམས་དཔའ་ཉོན་༎
ཤེས་པ་རང་གསལ་ལྟ་བ་ནི་༎
ངོ་བོ་དབྱེ་༄༅༎
བ་རྣམ་དྲུག་གིས་༎
རང་གི་མཚན་ཉིད་དེ་ཡིན་པས་༎
དེ་ཉིད་ལུས་མེད་ཆོས་ཀྱི་སྐུ་༎
ཕྱི་ནང་མེད་པ་རྣམ་དག་དབྱིངས་༎
ཉི་མ་ཤར་ནས་མུན་མེད་གསལ་༎
རང་བྱུང་ངོ་བོ་རིག་པར་ཤར་༎
དེ་ཙམ་ཉིད་ནས་ད་ལྟའི་ཐུགས་༎
གསང་བ་དམ་པ་ལྟ་བའི་མཆོག་། ད་ཡང་འདུས་པའི་སྙིང་པོ་ཉོན་༎
རང་བྱུང་རིག་པའི་ལྟ་བ་ལ་༎
དེ་ལ་མ་ནོར་ངེས་ཤེས་ཏེ་༎
སྐྱེས་ཀྱང་དམ་པར་མི་འཛིན་ཕྱིར་༎
འདི་མཉམ་འཛིན་རྟོག་མེད་པར་གསལ་༎
ཡང་དག་བློ་ལ་གོལ་ས་མེད་༎
དེ་ཕྱིར་དངོས་མེད་འཛིན་བྲལ་གྱིས་༎
ཡང་དག་ལྟ་བའི་དགོངས་པ་འདི་༎
མ་ནོར་ལུང་དང་མཐུན་གྱུར་ན་༎
ཀུན་བཟང་ང་དང་ལྟ་བ་མཐུན་༎
ད་ཡང་རྡོ་རྗེ་སེམས་དཔའ་ཉོན་༎
གཞི་ངེས་པ་དང་མ་ངེས་པ་༎
གར་མཁན་ལག་པ་ཇི་བཞིན་དུ་༎
སྣ་ཚོགས་སྣང་ཡང་གཟུང་དུ་མེད་༎
དེ་ཙམ་ཉིད་ནས་གཞི་མི་འགྱུར་༎
དེ་དོན་མ་ནོར་རྟོགས་པ་ན་༎
རང་གི་མཚན་ཉིད་རྟོགས་པ་ན་༎
རང་གི་མཚན་ཉིད་འགྱུར་བ་མེད་༎
ཇི་སྐད་བཏགས་ཀྱང་དོན་དང་མཐུན་༎
རང་བྱུང་ངེས་པའི་ལྟ་བ་ཡིན་༎
རྫོགས་པ་ཆེན་པོ་ངེས་དོན་འདུས་པ་ལས་།
ལྟ་བ་ངེས་པ་མདོར་བསྡུ་བ་བསྟན་པའི་ལེའུ
སྟེ་ཉི་ཤུ་རྩ་གཉིས་པའོ་༎ ༎ དེ་ནས
འདུས་པའི་འཁོར་རྣམས་ལ་།
ཀུན་རིག་སྟོན་པས་ཡང་གསུངས་པ་༎
རང་རིག་ཡེ་ཤེས་གསལ་བ་ཡི་༎
དོན་དང་མི་འབྲལ་ཏིང་འཛིན་ནི་༎
གསལ་ལ་མི་རྟོག་མི་གཡོ་བ་༎
ངོ་བོ་ལ་སོགས་དབྱེ་བ་ཡིས་༎
བརྒྱད་ཚན་གསུམ་གྱི་མན་ངག་གིས་༎
གཉིས་གསུམ་བསྲེས་པའི་ཆོས་ཉིད་ནི་༎
ཡེ་ཤེས་རང་བྱུང་ཆེན་པོ་ལ་༎
མི་རྟོག་ཡེ་ཤེས་ལྷུན་གྲུབ་ན་༎
རྩོལ་བསྒྲུབ་འདས་པའི་བྱང་ཆུབ་སེམས་༎
གསལ་ཙམ་ཉིད་ནས་དམིགས་པ་མེད་༎
དེ་བཞིན་ཉིད་དུ་ཀུན་རིག་པས་༎
དེས་ཁྱབ་གར་གནས་སངས་རྒྱས་ཡིན་༎
ད་ཡང་འདུས་པའི་སྙིང་པོ་ཉོན་༎
ནམ་མཁའི་ངང་དུ་སྤྲིན་སངས་ལྟར་༎
ང་ཡི་ཆོས་སྐུ་ངོས་ཟིན་ན་༎
ཐོག་མ་མེད་ནས་བསགས་པ་ཡི་༎
རྣམ་རྟོག་ཕུང་པོ་དཔག་མེད་པའི་༎
དངོས་དེ་ཆོས་སྐུ་རིག་པ་ལས་༎
རྣམ་རྟོག་སྟོང་པའི་ངང་དུ་སངས་༎
འདི་ཤེས་རང་རིག་སྒོམ་པའི་མཆོག་། ཆོས་སྐུ་སྙིང་པོ་བྱང་ཆུབ་ལ་༎
མཚོན་དུུ་མེད་པར་རྐྱེན་དང་བྲལ་༎
དེ་བཞིན་ཉིད་དུ་ཀུན་རིག་ནས་༎
དེས་ཁྱབ་ཆོས་སྐུ་རང་གསལ་འདིས་༎
ཀུན་ལ་དབང་བསྒྲུབ་ཐོབ་པ་ཡིན་༎
རྫོགས་པ་ཆེན་པོ་ངེས་དོན་འདུས་པ་ལས་།
ངེས་དོན་སྒོམ་པ་བསྡུ་བ་བསྟན་པའི་ལེའུ་སྟེ
ཉི་ཤུ་རྩ་གསུམ་པའོ་༎ ༎ དེ་ནས་འདུས
པའི་འཁོར་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
བྱ་བ་མེད་པའི་སྤྱོད་པ་ནི་༎
ད་ལྟའི་ལུས་འདི་བླངས་པའི་ཚེ་༎
སྤྱོད་པའི་དབྱེ་བ་རྣམ་དྲུག་གིས་༎
དོན་རྟོགས་སྤང་བླང་མེད་པའི་ཕྱིར་༎
ཐེག་པ་ཀུན་ལས་ཁྱད་པར་འཕགས་༎
དེ་ཡང་རང་སེམས་རྟོགས་པའི་གདེང་༌༎
དུས་དང་རྣམ་པ་ཐམས་ཅད་དུ་༎
རང་གསལ་རིག་པ་༄༅༎
འདི་ཉིད་ལས་༎
དེ་ལས་གཞན་དུ་བོགས་མི་འདོན་༎
ད་ཡང་རྡོ་རྗེ་སེམས་དཔའ་ཉོན་༎
ད་ལྟ་ལུས་ངག་ཡིད་ཀྱིས་ཀྱང་༌༎
གཞན་དུ་མ་ཚོལ་དོན་འདི་ལ་༌༎
མ་ཡེངས་རིག་སྤྱོད་དོན་དྲན་ན་༎
འཁོར་བ་མེད་པའི་མཛད་སྤྱོད་ཡིན་༎
གང་ཡང་རུང་བ་ཅི་ལ་ཡང་༌༎
སྐྱོན་ཡོན་དགགས་བསྒྲུབ་མེད་རྟོགས་པས་༎
འཇིག་རྟེན་ཐ་སྙད་འཛིན་པ་ནུབ་༎
དོན་གསལ་བརྗེད་ངས་ཆགས་པ་ཆུང་༌༎
རྩིང་ཆོས་ང་རྒྱལ་ཆོས་མི་འབྱུང་༌༎
དེ་ཕྱིར་སྤྱོད་པའི་གདེང་དུ་བཤད་༎
ད་ཡང་འདུས་པའི་སྙིང་པོ་ཉོན་༎
ཤེས་རབ་བལྟ་བའི་གདེང་སྤྱོད་ཀྱིས་༎
དུག་ལྔ་རང་གྲོལ་ཡེ་ཤེས་ཀྱི་༎
གང་དུ་སྐྱེས་ཚེ་འདི་ཉིད་གསལ་༎
རང་བྱུང་རིག་པའི་གོལ་ས་མེད་༎
དེ་ཕྱིར་རྣལ་འབྱོར་སྤྱོད་པ་སྟེ་༎
འདུ་ཤེས་རྟོགས་པ་ཐབས་ཀྱིས་ཀྱང་༌༎
ངོས་ཟིན་ངེས་པའི་གདེང་ལྡན་ཕྱིར་༎
རྐྱང་པ་དུས་མཉམ་ཡུལ་སྣང་ལ་༎
ཉི་ཟླ་གཟས་ཟིན་ཇི་བཞིན་དུ་༎
ཡེ་ཤེས་སྤྱོད་པའི་མཆོག་ཏུ་བསྟན་༌༎
རྫོགས་པ་ཆེན་པོ་ངེས་དོན་འདུས་པ་ལས་།
སྤྱོད་པ་མདོར་བསྡུས་པ་བསྟན་པའི་ལེའུ་སྟེ་ཉི་ཤུ་རྩ་བཞི་པའོ་༎།
། དེ་ནས་ཀུན་རིག་རྒྱལ་པོ་ཡིས་༎
འདུས་པའི་འཁོར་ལ་བཀའ་སྩལ་པ་༎
ངེས་པའི་གདེང་ལྡན་ཡིད་ཆེས་པའི་༎
དབྱེ་བ་རྣམ་པ་དྲུག་པོས་ནི་༎
ཕྱི་མ་མ་ཡིན་དུས་འདིར་ནི་༎
ཡེ་ཤེས་མངོན་གྱུར་འབྲས་བུ་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
དཔེར་ན་ཆུ་དངས་རྙོག་མེད་བཞིན་༎
རེ་དོགས་མེད་པའི་འབྲས་བུ་ལ་༎
གོལ་སྒྲིབ་བྱ་བའི་མིང་ཡང་མེད་༎
ཉམ་ང་མེད་པའི་གདེང་གིས་ཟིན་༎
ཞེ་འདོད་མེད་པའི་ཉམས་ཞིག་འབྱུང་༌༎
ཉམས་མེད་རིག་པ་ཉམས་ཀྱི་མཆོག་། དེ་དོན
ཡིད་ཆེས་འབྲས་བུའི་མཆོག་། དཔེར་ན་རྩི་འཚལ
ཡོད་པའི་ཕྱིར་༎ འབྲས་བུ་གསེར་ལ་སྨོས་ཅི་དགོས་༎
དེ་བཞིན་ངེས་པའི་གདེང་ལྡན་ན་༎
འབྲས་བུ་སངས་རྒྱས་སྨོས་ཅི་དགོས་༎
ངེས་དོན་བྱང་ཆུབ་དུས་འདིར་འགྲུབ་༎
ད་ཡང་འདུས་པའི་སྙིང་པོ་ཉོན་༎
ཆོས་སྐུ་གཟུགས་བརྙན་འབྱུང་བའི་དཔེ་༎
ཉི་ཟླ་གཟའ་སྐར་རྩོལ་མེད་པར་༎
རྒྱ་མཚོར་གཟུགས་བརྙན་འཆར་བ་ལྟར་༎
སེམས་ཅན་མོས་པ་ཐ་དད་པར་༎
གཟུགས་སྐུ་རྣམ་གཉིས་དུས་གཅིག་འབྱུང་༌༎
རྫོགས་པ་ཆེན་པོ་ངེས་དོན་འདུས་པ་ལས་།
འབྲས་བུ་ངེས་པར་བསྡུ་བ་བསྟན་པའི་ལེའུ་སྟེ་ཉི་ཤུ་རྩ་ལྔ་པའོ་༎།
། དེ་ནས་རྡོ་རྗེ་སེམས་དཔའ་ཡིས་༎
འདུས་པའི་འཁོར་གྱི་དོན་ཆེད་དུ་༎
ཀུན་རིག་སེམས་ཀྱི་རྒྱལ་པོ་ལ་༎
བདེན་པའི་ཡིད་ཀྱིས་འདི་སྐད་གསོལ་༎
རྩ་བ་གཅིག་པའི་ཆོས་ཉིད་ལ་༎
འགྲོ་དྲུག་སྡུག་བསྔལ་ཅི་ལས་བྱུང་༌༎
མུ་སྟེགརྟག་ཆད་ཇི་ལྟར་འཁྲུལ་༎
ཐེག་པའི་རིམ་པ་གང་ལས་བྱུང་༌༎
མཉམ་པའི་རྒྱལ་པོས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
འགྲོ་དྲུག་སྡུག་བསྔལ་འབྱུང་བ་ནི་༎
ལྷན་ཅིག་མ་རིག་རྒྱུ་ཉིད་ལས་།
ཀུན་བརྟགས་མ་རིག་རྐྱེན་བྱས་༄༅༎
ནས་༎
ཐག་པ་སྦྲུལ་དུ་འཛིན་པ་བཞིན་༎
དབང་པོས་ཡུལ་ལ་དེར་སེམས་པས་༎
ལེ་ལོ་སྙོམས་ལས་དམན་ལ་སྦྱར་༎
ཆགས་སྡང་ལྔ་ལ་ལོངས་སྤྱོད་པས་༎
དེ་ཡི་རྣམ་སྨིན་འབྲས་བུ་འབྱུང་༌༎
ད་ཡང་འདུས་པའི་སྙིང་པོ་ཉོན་༎
དམྱལ་བས་རང་སེམས་མེ་སོགས་མཐོང་༌༎
ཡི་དྭགས་མི་གཙང་མཐོང་ཡུལ་སྡང་༌༎
བྱོལ་སོང་ངམ་གྲོག་གྱེན་ཐུར་སྣང་༌༎
མི་ཡིས་མཐོང་ཡུལ་བཞི་རུ་སྣང་༌༎
ལྷ་མ་ཡིན་གྱིས་གོ་མཚོན་མཐོང་༌༎
ལྷ་ཡིས་རིན་ཆེན་སྣ་བདུན་མཐོང་༌༎
དེ་དག་འགྲོ་དྲུག་སྡུག་བསྔལ་ཡིན་༎
རྫོགས་པ་ཆེན་པོ་ངེས་དོན་འདུས་པ་ལས་།
འགྲོ་དྲུག་སྡུག་བསྔལ་འབྱུང་ཚུལ་བསྟན་པའི་ལེའུ་སྟེ་ཉི་ཤུ་རྩ་དྲུག་པའོ་༎།
། དེ་ནས་འདུས་པའི་འཁོར་རྣམས་ལ་༎
མུ་སྟེགས་འཁྲུལ་ཚུལ་བཀའ་སྩལ་པ་༎
ཡོད་མཐར་འཛིན་པའི་ལྟ་བ་ནི་༎
འགྱུར་བ་བཞི་དང་རྟག་པ་ལྔ་༎
ཐམས་ཅད་བདག་གིས་བྱས་པར་འདོད་༎
རྒྱུ་འབྲས་ལོག་པའི་བརྟུལ་ཞུགས་ཀྱིས་༎
ཐར་ལམ་མི་ཐོབ་འཁོར་བར་ལྟུང་༌༎
མར་འདོད་བྱེ་མ་བཙིར་བ་འདྲ་༎
ད་ཡང་འདུས་པའི་སྙིང་པོ་ཉོན་༎
ཡེ་མེད་ཆད་པའི་འདོད་པ་ནི་༎
ཕུང་པོས་བསྡུས་པའི་ཆོས་རྣམས་ཀུན་༎
རྡུལ་ཕྲན་དག་ལས་བྱུང་བའི་ཕྱིར་༎
འབྱུང་བ་ལྔ་ཞིག་རང་ཐིམ་ནས་༎
མེ་ཤི་ཐལ་བ་རླུང་ཁྱེར་འདྲ་༎
ད་ཡང་འདུས་པའི་སྙིང་པོ་ཉོན་༎
གཉིས་ཀ་གཞིར་འདོད་མུ་སྟེགས་ནི་༎
རིག་བྱེད་སྨྲ་བའི་ལྟ་བ་སྟེ་༎
གཞི་ནི་ངེས་པ་མེད་པ་ལ་༎
སྣང་བ་གང་ཡང་མི་འགོག་འདོད་༎
གདོན་གྱིས་ཟིན་པའི་སྨྱོན་པ་འདྲ་༎
དེ་ཡི་འབྲས་བུ་ངེས་པ་ནི་༎
སེམས་ཀྱི་རྩ་བ་མ་ཤེས་པས་༎
འབྱུང་ཆེན་གཏོས་ཀྱི་མུན་པ་བཞིན་༎
ཐུགས་རྗེའི་ཉི་ཟེར་ཞགས་ཐག་ཆད་༎
དམྱལ་བའི་འབྲས་བུ་ཐེ་ཚོམ་མེད་༎
རྫོགས་པ་ཆེན་པོ་ངེས་དོན་འདུས་པ་ལས་༎
མུ་སྟེགས་འཁྲུལ་ཚུལ་བསྟན་པའི་ལེའུ་སྟེ་ཉི་ཤུ་རྩ་བདུན་པའོ་༎།
། དེ་ནས་འདུས་པའི་འཁོར་རྣམས་ལ་༎
ཐེག་པའི་རིམ་པ་བཀའ་སྩལ་པ་༎
གཞི་ནི་ངོ་བོ་ཉིད་སྐུ་སྟེ་༎
མཐུན་དཔེ་མེ་ལོང་ལྟ་བུ་ལ་༎
གཟུགས་བརྙན་ཐེག་པ་རིམ་དགུ་བྱུང་༌༎
དེ་རྣམས་དོན་གྱི་དབྱེ་བ་ནི་༎
དང་པོ་ཉན་ཐོས་ལྟ་བ་ཡང་༌༎
མདོ་སྡེ་པ་དང་བྱེ་བྲག་གཉིས་༎
མཁན་སློབ་སྡོམ་པའི་ཁྱད་པར་གྱིས་༎
དཀའ་ཐུབ་ལུས་གདུངས་བཟོད་པ་དེས་༎
སེམས་ཀྱིས་ལུས་ངག་བཙོན་བཟུང་ཡང་༌༎
རྡུལ་དང་ཤེས་པ་གཉིས་འདོད་པས་༎
གླང་ཆེན་འདམ་དུ་བྱིང་བ་ལྟར་༎
ལུས་ངག་ལས་ཀྱི་རྩོལ་བ་ཡིས་༎
འབྲས་བུ་མི་ཐོབ་སྙིང་རྗེའི་གནས་༎
ད་ཡང་འདུས་པའི་སྙིང་པོ་ཉོན་༎
བླ་མ་དག་ལ་མི་བརྟེན་པར་༎
རང་སེམས་དོན་ལ་བློ་སྦྱངས་ཕྱིར་༎
རྟེན་འབྲེལ་ཕྱི་ནང་རྩད་བཅད་ནས་༎
སྟོང་པ་ཉིད་ལ་རྟེན་འཆའ་བ་༎
བཙན་པར་མི་འགྱུར་ཉམས་པའི་ཕྱིར་༎
ནོར་བུས་རྒྱལ་སྲིད་བསྒོམ་པ་འདྲ་༎
ད་ཡང་འདུས་པའི་སྙིང་པོ་ཉོན་༎
ཆོས་རྣམས་སེམས་སུ་འདུས་ནས་ནི་༎
ཀུན་རྫོབ་དང་ནི་དོན་དམ་དུ་༎
སོ་༄༅༎
སོར་རྟོག་པའི་ཤེས་རབ་ཀྱིས་༎
བདེན་པ་གཉིས་སུ་རྣམ་པར་ཕྱེ་༎
གཅིག་བོར་ནས་ནི་གཅིག་ཚོལ་བ་༎
ཆུ་བཞག་ཟླ་བ་ངོས་འཛིན་འདྲ་༎
ད་ཡང་འདུས་པའི་སྙིང་པོ་ཉོན་༎
ཐམས་ཅད་རྩ་བ་གཅིག་པ་ཡི་༎
རང་གི་སེམས་ཀྱི་སྙིང་པོའི་དོན་༎
ཟབ་ལ་རྒྱ་ཆེ་མི་ཤེས་པས་༎
བསམ་དུ་མེད་ངང་གང་འཇོག་པ་༎
བྱིས་པ་དེ་ནི་བླུན་པ་སྟེ་༎
མུན་པའི་སྐྱེ་མཆེད་ཉིད་དུ་འགྱུར་༎
རྫོགས་པ་ཆེན་པོ་ངེས་དོན་འདུས་པ་ལས་།
རྒྱུ་མཚན་ཉིད་ཀྱི་ལྟ་བ་བསྟན་པའི་ལེའུ་སྟེ་ཉི་ཤུ་རྩ་བརྒྱད་པའོ་༎།
། དེ་ནས་འདུས་པའི་འཁོར་རྣམས་ལ་།
ཀུན་རིག་སྟོན་པས་བཀའ་སྩལ་པ་༎
ཆོས་ཉིད་སྟོང་པའི་ངང་ལས་ནི་༎
དག་པ་བཞི་ཡི་སྒོར་ཞུགས་ནས་༎
ཡོ་བྱད་ཕྱི་ལ་གཙོར་འཛིན་ཅིང་༌༎
ཀུན་རྫོབ་ལྷ་ཡི་དཀྱིལ་འཁོར་དུ་༎
རྒྱུད་དག་པ་ཡི་ཏིང་འཛིན་གྱིས་༎
སྐུ་ནི་གཟུགས་བརྙན་ཕྱག་མཚན་དང་༌༎
བཟླས་བརྗོད་གཙང་སྦྲ་དུས་ཚིགས་ཀྱིས་༎
རྒྱུ་རྐྱེན་ཚོགས་པའི་ནུས་མཐུ་ཡིས་༎
རིགས་གསུམ་དཀྱིལ་འཁོར་ལྷར་གསལ་ཀྱང་༌༎
དངོས་གྲུབ་གཞན་ལ་རེ་བ་ཡིས་༎
ཁྱི་རྒན་འདབ་ཆགས་བསྙེགས་པ་འདྲ་༎
ད་ཡང་འདུས་པའི་སྙིང་པོ་ཉོན་༎
རང་སེམས་དབྱེ་བ་མེད་པ་ལ་༎
ཨུ་པ་ཡ་ཡི་ཐེག་པ་ཡང་༌༎
གོང་འོག་ལྟ་སྤྱོད་གཉིས་འཛིན་པ་༎
ནེ་ཙོ་མི་ལྟར་འཆོས་པ་འདྲ་༎
ད་ཡང་འདུས་པའི་སྙིང་པོ་ཉོན་༎
ཡོ་ག་རྣལ་འབྱོར་སེམས་དཔའ་ཡིས་༎
ཕྱག་རྒྱ་བཞི་ཡི་སྒོར་ཞུགས་ནས་༎
ཡོ་བྱད་གཙོ་རུ་མི་འཛིན་པར་༎
དོན་དམ་སྐྱེ་འགག་མེད་པ་ལ་༎
ལྷ་ཡི་དཀྱིལ་འཁོར་འཕགས་པའི་སྐུ་༎
རྣམ་པར་སྣང་མཛད་ཆེན་པོ་ཡི་༎
ཆོས་དབྱིངས་དག་པའི་བྱིན་བརླབས་ལས་༎
ལྷ་དང་བདག་ཏུ་མཉམ་པ་ཡིས་༎
དམ་ཚིག་ཡེ་ཤེས་ལྷར་གསལ་ཀྱང་༌༎
རྒྱལ་སྲིད་མེད་པའི་བློན་པོ་འདྲ་༎
ད་ཡང་འདུས་པའི་སྙིང་པོ་ཉོན་༎
བླ་མའི་དོན་མེད་ནན་བརྟགས་ཀྱིས་༎
དམིགས་པ་ཅན་ལ་སེམས་གཏད་ཀྱང་༌༎
རྣམ་པར་གྲོལ་བར་མི་འགྱུར་ཏེ་༎
ནམ་མཁའ་དག་ལ་འཛིན་པ་བཞིན་༎
རྫོགས་པ་ཆེན་པོ་ངེས་དོན་འདུས་པ་ལས་།
ཕྱི་རྒྱུད་ཀྱི་ཐེག་པའི་ལྟ་བ་བསྟན་པའི་ལེའུ་སྟེ་ཉི་ཤུ་རྩ་དགུ་པའོ་༎།
། དེ་ནས་འདུས་པའི་འཁོར་རྣམས་ལ་།
ཀུན་རིག་སྟོན་པས་བཀའ་སྩལ་པ་༎
འཁོར་འདས་ཡེ་ནས་སངས་རྒྱས་ལ་༎
སེམས་ཀྱི་རྣམ་རྟོག་ཅི་སྐྱེས་ཀྱང་༌༎
མཚན་མའི་དངོས་པོར་མ་གྲུབ་པར་༎
དཔེར་ན་ནམ་མཁའི་སེར་བུ་འདྲ་༎
ད་ཡང་འདུས་པའི་སྙིང་པོ་ཉོན་༎
ཡོད་མེད་དབུས་ལ་མི་གནས་པས་༎
སྐུ་གསུམ་ཡེ་ཤེས་ལྷུན་གྲུབ་ཀྱི་༎
ཡུལ་སེམས་དབྱེ་བ་མེད་པར་འདོད་༎
དེ་ཕྱིར་བདེན་པ་གཉིས་མེད་གཞི་༎
ད་ཡང་འདུས་པའི་སྙིང་པོ་ཉོན་༎
དེ་དོན་ལམ་གྱི་རིམ་པ་ནི་༎
ཐབས་དང་ཤེས་རབ་བསྒོར་ཞུགས་ནས་༎
ཏིང་འཛིན་གསུམ་གྱིས་ལྷ་བསྒོམས་པས་༎
གྲིབ་མ་གཟུགས་སུ་བསྒྱུར་བ་འདྲ་༎
ད་ཡང་རྡོ་རྗེ་སེམས་དཔའ་ཉོན་༎
བྱས་པའི་ཆོས་རྣམས་མ་ལུས་ཀུན་༎
ཡིད་༄༅༎
དང་ཀུན་གཞི་གཉིས་འདུས་པས་༎
ཀུན་གཞི་མཁའ་ཀློང་རྣམ་དག་ཏུ་༎
རྣམ་རྟོག་མཚན་མ་གང་སྤྱོད་ཀྱང་༌༎
ནམ་མཁའ་གཟའ་སྐར་རྩོལ་མེད་བཞིན་༎
ཀུན་བཟང་བདེ་ཆེན་ཐབས་ཀྱི་གཙོ་༎
ཀུན་ཏུ་བཟང་པོ་གཉིས་མེད་མཁར་༎
འདུ་འབྲལ་མེད་པ་ཆོས་ཀྱི་སྐུ་༎
བདེ་ཆེན་གཉིས་མེད་རིག་པའི་རྩལ་༎
ངེས་པའི་གསང་སྒོ་མ་ཤེས་པས་༎
ཀུན་བཟང་སྤྱོད་པས་དོན་མི་རྟོགས་༎
ཉི་མ་སྤྲིན་གྱིས་བསྒྲིབས་པ་འདྲ་༎
ད་ཡང་འདུས་པའི་སྙིང་པོ་ཉོན་༎
སེམས་ཉིད་རྩོལ་བ་མེད་པ་ལ་༎
བསམ་པའི་དབང་གིས་བསྒྱུར་བྱས་ནས་༎
འཁོར་བའི་རྒྱ་མཚོར་གཡེང་གྱུར་ཏེ་༎
མི་ཤེས་པ་ལ་དེ་ལྟར་སྣང་༌༎
རྫོགས་པ་ཆེན་པོ་ངེས་དོན་འདུས་པ་ལས་༎
བསྐྱེད་རྫོགས་གཉིས་བསྟན་པའི་ལེའུ་སྟེ་སུམ་བཅུ་པའོ་༎།
། དེ་ནས་རྡོ་རྗེ་སེམས་དཔའ་ཡིས་༎
འདུས་པའི་འཁོར་ལ་ཕན་དོན་དུ་༎
ཀུན་རིག་རང་བྱུང་སྟོན་པ་ལ་༎
བདེན་པའི་ཡིད་ཀྱིས་འདི་སྐད་གསོལ་༎
སྤྱི་ཡི་ཨ་ཏི་རྫོགས་ཆེན་ནི་༎
ཆོས་རྣམས་སེམས་སུ་ཇི་ལྟར་འདུས་༎
སེམས་འདོད་ལྟ་བ་ཇི་ལྟར་གོལ་༎
རང་སེམས་ངེས་དོན་ཇི་ལྟར་མིན་༎
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
སེམས་ས་ཆོས་རྣམས་གཅིག་པ་ནི་༎
འཁོར་བ་མྱ་ངན་འདས་པའི་ཆོས་༎
སྒྱུ་མ་རྣམ་གཉིས་སྤྱོད་ཡུལ་ཏེ་༎
རྣམ་རྟོག་ཡེ་ཤེས་ཐ་དད་ཀྱང་༌༎
སེམས་ཀྱི་ཆོས་ཉིད་ངང་དུ་གཅིག་། ད་ཡང་རྡོ་རྗེ་སེམས་དཔའ་ཉོན་༎
དེ་ཡང་དེ་ཉིད་མཚོན་པའི་དཔེ་༎
སྤྲིན་དང་འཇའ་ཚོན་ཁུ་རླངས་དང་༌༎
འབྱུང་བའི་ཆོ་འཕྲུལ་སྣ་ཚོགས་ལ་༎
ནམ་མཁའི་ངང་དུ་རོ་གཅིག་བཞིན་༎
ཡུལ་གྱི་ཐ་དད་མཚན་མ་རྣམས་༎
རང་གི་སེམས་ཀྱིས་བརྟགས་པའི་ཕྱིར་༎
ཕྱི་ནང་ཆོས་རྣམས་མ་ལུས་ཀུན་༎
རིགས་རྒྱུད་མེད་ཕྱིར་སེམས་སུ་གཅིག་། རྫོགས་པ་ཆེན་པོ་ངེས་དོན་འདུས་པ་ལས་།
ཆོས་རྣམས་སེམས་སུ་འདུས་པར་བསྟན་པའི་ལེའུ་སྟེ་སོ་གཅིག་པའོ་༎།
། དེ་ནས་འདུས་པའི་འཁོར་རྣམས་ལ་༎
སེམས་འདོད་གོལ་བར་བཀའ་སྩལ་པ་༎
སེམས་ཀྱི་ཆོས་སྐུ་བསྒྲིབས་པའི་ཕྱིར་༎
འཁོར་འདས་གཉིས་ཀྱི་བར་དོ་ན་༎
ཐོག་མཐའ་གཅོད་ནི་མ་ཤེས་ན་༎
སྐྱེ་རྒས་ན་འཆི་ལས་མི་ཐར་༎
ས་མཁན་མེད་པའི་ཚོང་པ་འདྲ་༎
སྐྱེ་འཆི་གཉིས་ཀྱི་བར་དོ་ན་༎
ཆོས་སྐུར་ངོ་སྤྲོད་མ་ཤེས་ན་༎
མ་རིག་མུན་པ་སངས་དུས་མེད་༎
སྒྲོན་མེ་མེད་པའི་མུན་ཁུང་འདྲ་༎
ད་ཡང་རྡོ་རྗེ་སེམས་དཔའ་ཉོན་༎
ཡུལ་སེམས་གཉིས་ཀྱི་བར་དོ་ན་།
གོལ་ས་གཅོད་ནི་མ་ཤེས་ན་༎
ཉོན་མོངས་ཉེན་ལས་ལྡོག་མི་སྲིད་༎
དྲེད་མོ་གདོས་ཀྱིས་ཟིན་པ་འདྲ་༎
མཉམ་བཞག་རྗེས་ཐོབ་བར་དོ་རུ་༎
རྒྱུན་དུ་འབྲལ་མེད་མ་ཤེས་ན་༎
ལྟ་བསྒོམ་གཉིས་ཀྱིས་རྐྱེན་མི་ཐུབ་༎
ཆུ་བྲན་ཐན་པས་བསྐམས་པ་འདྲ་༎
སྲིད་པ་དག་གི་བར་དོ་ན་༎
སངས་རྒྱས་འབྱུང་དུས་མ་ཤེས་ན་༎
གཟུགས་སྐུ་རྣམ་གཉིས་འབྱུང་མི་༄༅༎
སྲིད་༎
རིན་ཆེན་འདམ་ཁུང་སྟོར་བ་འདྲ་༎
བདག་གཞན་རྩོད་པའི་བར་དོ་ན་༎
གལ་མདོ་ཚིག་གི་འཕྲང་མེད་ན་༎
ཐེག་པ་གཞན་ལས་ཁྱད་མི་ཐོན་༎
གཡུལ་ངོར་ཕམ་པའི་བློན་པོ་འདྲ་༎
ད་ཡང་འདུས་པའི་སྙིང་པོ་ཉོན་༎
དེ་དག་གདམས་ངག་མེད་པའི་སྐྱོན་༎
སེམས་ཀྱི་རྩ་བ་མ་རིག་པས་༎
འཁྲུལ་པ་སྣ་ཚོགས་འབྱུང་བའི་ཕྱིར་༎
འཁོར་བའི་རྩ་བ་ཆགས་སྡང་ལྔས་༎
ངན་སོང་གསུམ་དུ་རྟག་ཏུ་འཁོར་༎
དེ་ཕྱིར་མ་རིག་སེམས་ཀྱིས་འཁྲུལ་༎
དེ་ཡང་རྡོ་རྗེ་སེམས་དཔའ་ཉོན་༎
སེམས་ཀྱི་འདོད་ལུགས་རྣམ་པ་བཅུས་༎
ནན་བརྟགས་ལྟ་བ་ལོག་པར་བསྟན་༎
དེ་ཕྱིར་སྣང་བ་སེམས་སུ་བྱས་༎
ངེས་དོན་མ་ཤེས་བློ་ཡིས་བཅོམ་༎
ཡང་དག་སེམས་མེད་ཆོས་མ་ཤེས་༎
དེ་ཕྱིར་ལུང་མེད་རིགས་པས་དཔྱད་༎
ཡུལ་སེམས་རིག་པར་བློ་ཡིས་བསྲེས་༎
ད་ཡང་འདུས་པའི་སྙིང་པོ་ཉོན་༎
བདེ་གཤེགས་སྙིང་པོ་མ་མཐོང་བར་༎
ལུང་ལྡན་ངེས་པའི་དོན་ཆེན་འདི་༎
མ་རྙེད་བར་དུ་སངས་མི་རྒྱ་༎
དེ་ཕྱིར་ཆོས་ཀུན་རྩ་བ་ནི་༎
ཆོས་སྐུ་རང་གི་སེམས་ཀྱིས་བསྒྲིབས་༎
ད་ཡང་འདུས་པའི་སྙིང་པོ་ཉོན་༎
སེམས་ནི་དོན་མེད་འཁྲུལ་པའི་ཕྱིར་༎
ཆོས་སྐུའི་གོལ་ས་སེམས་ཡིན་པས་༎
རང་བྱུང་ཆོས་ཉིད་སེམས་དང་བྲལ་༎
སེམས་བྲལ་རང་བྱུང་ཡེ་ཤེས་སྐུ་༎
ད་ཡང་རྡོ་རྗེ་སེམས་དཔའ་ཉོན་༎
གང་ཡང་རུང་བ་ཅི་ལ་ཡང་༌༎
ཡིད་ཀྱི་སྒོ་ལྔའི་རྗེས་འབྲངས་པས་༎
ལྟ་བསྒོམ་མ་ཡིན་མ་རིག་སེམས་༎
རིགས་དྲུག་བསྐྱེད་པ་སེམས་ཡིན་ཕྱིར་༎
མ་རིག་འཁྲུལ་པ་སེམས་ལས་བྱུང་༌༎
དེ་ཕྱིར་སེམས་ནི་གོལ་བར་གསུངས་༎
ད་ཡང་འདུས་པའི་སྙིང་པོ་ཉོན་༎
རང་བྱུང་འདུས་པའི་སྙིང་པོ་ལ་༎
ཚོགས་བརྒྱད་མེད་ཕྱིར་སེམས་དང་བྲལ་༎
སྣ་ཚོགས་སེམས་ནི་གཞན་གྱི་དབང་༌༎
རང་གི་སེམས་ཞེས་དེ་ལ་བྱ་༎
སྐྱོན་གྱི་རྩ་བ་སེམས་ཡིན་པས་༎
དེ་ཕྱིར་སེམས་ཀྱིས་སངས་མི་རྒྱ་༎
སེམས་ཀྱི་རྒྱུ་རྐྱེན་སྐྱེས་པའི་ཕྱིར་༎
ངེས་དོན་མ་ཡིན་འཁྲུལ་པའི་བློ་༎
དེ་ཡང་འདུས་པའི་སྙིང་པོ་ཉོན་༎
ངེས་དོན་ཨ་ཏིའི་གོལ་སར་བཤད་༎
དེ་ཕྱིར་སེམས་ནི་གོལ་བའི་ཆོས་༎
དམུས་ལོང་རིན་ཆེན་མི་མཐོང་འདྲ་༎
རྫོགས་པ་ཆེན་པོ་ངེས་དོན་འདུས་པ་ལས་།
རང་སེམས་གོལ་ས་ཡིན་པར་བསྟན་པའི་ལེའུ་སྟེ་སོ་གཉིས་པའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
སེམས་ནི་འཁོར་བའི་རྩ་བ་སྟེ་༎
ཡུལ་ནི་སྣ་ཚོགས་སྣང་བ་ལ་༎
སེམས་ཀྱི་རྟོག་པ་སྣ་ཚོགས་ཞེན་༎
དེ་ཕྱིར་སེམས་ནི་འཁོར་བའི་རྒྱུ་༎
རྟག་ཆད་འཛིན་པ་སེམས་ཡིན་པས་༎
ལྟ་བའི་གོལ་ས་སེམས་ལས་བྱུང་༌༎
གང་དྲན་རང་སེམས་འཁྲུལ་པ་སྟེ་༎
སེམས་ལས་བྱུང་བའི་རྣམ་རྟོག་གིས་༎
ཆགས་སྡང་ཐམས་ཅད་བསྐྱེད་པར་བྱེད་༎
འཁོར་འདས་རེ་དོགས་སེམས་ཀྱིས་བྱས་༎
དེ་ཕྱིར་འཁོར་བའི་རྒྱུར་སེམས་གོལ་༎
ད་ཡང་འདུས་པའི་སྙིང་པོ་ཉོན་༎
སེམས་ཀྱིས་བྱས་པ་༄༅༎
རྟོག་པ་ཡིས་༎
སྐྱེ་བ་བརྒྱུད་པ་གྲངས་མེད་པ་༎
སེམས་འདིས་བྱས་ཕྱིར་རང་བྱུང་མིན་༎
དེ་ཕྱིར་སེམས་ནི་གློ་བུར་འཁྲུལ་༎
དེ་ལྟར་ཆོས་བརྒྱད་དམ་པར་ཞེན་༎
ད་ཡང་རྡོ་རྗེ་སེམས་དཔའ་ཉོན་༎
ངེས་དོན་མ་མཐོང་གླེན་པ་ཀུན་༎
སེམས་ལས་མ་གཏོགས་ཆོས་མེད་ཟེར་༎
དེ་ཕྱིར་རྨོངས་པའི་བློ་རེ་ནོར་༎
གླེན་བསྒོམ་མུན་པ་བསྒོམ་པས་ཕུང་༌༎
གང་དྲན་སེམས་ཀྱི་ཆོས་འདི་ལོག་། ཡིད་ལ་བྱེད་པའི་ལམ་ངན་ཀུན་༎
བླང་དོར་སེམས་འདི་ཤིན་ཏུ་འཆལ་༎
དྲང་དོན་སེམས་སུ་བསྟན་པས་ཕུང་༌༎
འབད་རྩོལ་བྱས་པའི་སེམས་ཀྱིས་དཀྲུགས་༎
མཁྱེན་དུ་རེ་བའི་སྒྲིམ་ཚིག་གིས་༎
ངེས་དོན་མ་ནོར་བཀའ་འདི་བསླང་༌༎
ད་ཡང་འདུས་པའི་སྙིང་པོ་ཉོན་༎
མ་རིག་རྨོངས་པའི་གང་ཟག་ཀུན་༎
ཆོས་སྐུུ་རང་ཡང་སེམས་ཡིན་ཟེར་༎
དེ་ཕྱིར་ཚིག་ལས་དོན་མ་གོ་༎
མིང་ལས་ངེས་དོན་ཤེས་པ་དཀོན་༎
དེ་ཕྱིར་སེམས་ཀྱིས་བྱང་མི་ཆུབ་༎
དེ་ཉིད་བཙལ་བའི་མཐུན་དཔེ་ནི་༎
རྗེས་བཙལ་བས་ནི་གླང་པོ་རྙེད་༎
སེམས་ཀྱི་ཕྱོགས་ནས་དོན་བཙལ་བས་༎
རང་རིག་རྒྱལ་པོ་ཡེ་ཤེས་རྙེད་༎
དེ་རྙེད་སེམས་ཀྱི་འཛིན་པ་བྲལ་༎
འཛིན་བྲལ་སེམས་མེད་རང་རིག་སྐུ་༎
དེ་དོན་འབྲལ་མེད་བྱང་ཆུབ་ཀློང་༌༎
སེམས་བྲལ་ཏིང་འཛིན་རྒྱུན་དུ་གནས་༎
ད་ཡང་འདུས་པའི་སྙིང་པོ་ཉོན་༎
སེམས་ལ་སངས་རྒྱས་འདོད་པ་ནི་༎
མོ་གཤམ་བུ་དང་གཉེན་བྱེད་བཞིན་༎
སྣང་བ་སེམས་ཡིན་ཟེར་བ་དེ་༎
ར་གན་གསེར་དུ་བྱེད་པ་འདྲ་༎
དེ་བས་ལུང་ལྡན་དོན་རྙེད་ནས་༎
རང་བྱུང་སྙིང་པོའི་དོན་རྟོགས་ནས་༎
རང་རིག་སངས་ནས་རང་སེམས་བརླག་། དེ་ཕྱིར་ཆོས་སྐུ་འགྱུར་བ་མེད་༎
རྫོགས་པ་ཆེན་པོ་ངེས་དོན་འདུས་པ་ལས་།
རང་སེམས་ངེས་དོན་མིན་པར་བསྟན་པའི་ལེའུ་སྟེ
སོ་གསུམ་པའོ་༎ ༎ དེ་ནས་འདུས་པའི་དོན
ཆེད་དུ་༎ རྡོ་རྗེ་སེམས་དཔས་དོན་ཞུས་པ་༎
སྣང་བ་ཆོས་དབྱིངས་བལྟ་བ་གང་༌༎
དོན་གྱི་འགྱུར་མེད་གནས་ལུགས་ཅི་༎
མཐའ་འབྲལ་གཞི་ངེས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
ཀུན་རིག་སྟོན་པས་བཀའ་སྩལ་པ་༎
རང་བྱུང་ཆོས་སྐུ་གཅིག་གཅིག་ལ་༎
ཡོན་ཏན་ཐམས་ཅད་འབྱུང་བ་ནི་༎
དཔེར་ན་ནོར་བུ་རིན་ཆེན་ལྟར་༎
དེ་ནི་ལྷུན་གྲུབ་ཀུན་གྱི་གཞི་༎
ད་ཡང་རྡོ་རྗེ་སེམས་དཔའ་ཉོན་༎
འཁོར་བའི་རྒྱུ་ནི་ཞེན་རྟོག་སྟེ་༎
ལུང་ལྡན་གྲུབ་མཐས་བློ་མ་བསྒྱུར་༎
དབང་པོ་ཡུལ་ལ་རྟག་ཏུ་ཡེངས་༎
ཆོས་བརྒྱད་གཟུང་འཛིན་དམ་པར་ཞེན་༎
ཆུ་བོ་བཞི་ཡིས་མི་འཇིགས་བཞིན་༎
འཁོར་བར་འཁྱམ་པའི་གཏན་གཞི་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
ཕྲ་རགས་ཡུལ་ནི་གཉེན་པོས་སྤོང་༌༎
རིས་སུ་འཛིན་ཅིང་དབྱེ་བ་སྤོང་༌༎
ཡོད་མེད་འཆལ་པས་རྒྱུ་འབྲས་སྤོང་༌༎
བློ་ཡིས་གཞི་ཉིད་འཆོས་པའི་ཕྱིར་༎
ཉན་ཐོས་རང་རྒྱལ་གོལ་བར་བཤད་༎
ད་ཡང་འདུས་པའི་སྙིང་པོ་ཉོན་༎
ཆོས་རྣམས་སེམས་སུ་བསྡུ་བའི་༄༅༎
ཕྱིར་༎
ཡུལ་སེམས་གཉིས་མེད་འདོད་པ་དང་༌༎
སེམས་ཉིད་རང་སྣང་ཡིན་འདོད་པས་༎
སེམས་ཉིད་སྟོང་པ་ཡིན་བལྟ་དང་༌༎
ཅིས་ཀྱང་ཁས་མི་ལེན་པའི་ཕྱིར་༎
དབུ་མ་སེམས་ཙམ་བལྟ་བ་ཡིས་༎
སྡུད་པའི་རྟོག་པས་གོལ་བའི་ཕྱིར་༎
ད་ཡང་འདུས་པའི་སྙིང་པོ་ཉོན་༎
ཕྱི་ཡི་འབྱུང་བ་རྣམ་ལྔ་ནི་༎
གཞན་འབྱུང་ཡིན་ཕྱིར་ཡེ་ཤེས་མིན་༎
དེ་ཕྱིར་མི་སྤོང་གནོད་མི་ནུས་༎
སེམས་སུ་མི་བསྡུ་ཕན་མི་ཐོག་། དེ་ཕྱིར་ཁོ་ནར་ཞེན་མེད་ན་༎
སྣང་བའི་ཡུལ་ནི་ཅིར་སྣང་ཡང་༌༎
སྒྲོ་སྐུར་མི་གདག་རང་གསལ་པ་༎
ཆོས་ཀྱི་དབྱིངས་ཞེས་དེ་ལ་བྱ་༎
རྫོགས་པ་ཆེན་པོ་ངེས་དོན་འདུས་པ་ལས་།
གོལ་མེད་ཆོས་ཀྱི་དབྱིངས་བསྟན་པའི་ལེའུ་སྟེ་སོ་བཞི་པའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་རིག་ཀུན་ཏུ་བཟང་པོ་ཡིས་༎
གནས་ལུགས་འགྱུར་མེད་བཀའ་སྩལ་པ་༎
ཆོས་སྐུ་ཁྱབ་པའི་ཕྱི་ནང་ཆོས་༎
མཐའ་དབུས་མེད་པ་ཐམས་ཅད་ཀྱི་༎
གནས་དང་གཞི་ཡི་རྟེན་བྱེད་པ་༎
རང་བྱུང་ཐིག་ལེ་ཉག་གཅིག་སྟེ་༎
འདི་ནི་བདེ་གཤེགས་ཐམས་ཅད་ཀྱི་༎
ཐུགས་ཀྱི་དམ་པའི་དཀྱིལ་འཁོར་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
རང་བྱུང་སྙིང་པོ་འགྱུར་མེད་ལ་༎
བློ་ཡིས་བཅོས་པས་གཞི་མི་འགྱུར་༎
དེ་ཕྱིར་རྐྱེན་གྱིས་བཅོས་སུ་མེད་༎
མ་བཅོས་ཡེ་ནས་ཀུན་གྱི་གཞི་༎
རང་བྱུང་ངོ་བོ་ཉིད་ཀྱི་སྐུ་༎
ཆོས་རྣམས་ཀུན་གྱི་རྩ་བའི་གཞི་༎
དུས་གསུམ་སངས་རྒྱས་ཀུན་གྱིས་གསུངས་༎
དེ་ཕྱིར་གཞི་ལ་འཕོ་འགྱུར་མེད་༎
ད་ཡང་རྡོ་རྗེ་སེམས་དཔའ་ཉོན་༎
རང་བྱུང་ལྷུན་གྱིས་གྲུབ་པའི་ཕྱིར་༎
སངས་རྒྱས་ཉག་གཅིག་ཆོས་ཀྱི་སྐུ་༎
འདི་ནི་འཁོར་འདས་གཉིས་ཀྱི་རྒྱུ་༎
མ་རྟོགས་དུས་ན་འཁོར་བ་ལས་༎
རྟོགས་ན་མྱ་ངན་འདས་ཞེས་བྱ་༎
གཞི་ལ་སངས་རྒྱས་སེམས་ཅན་མེད་༎
དེ་ཕྱིར་གཉིས་མེད་གཅིག་གི་ངང་༌༎
ཐམས་ཅད་དེ་ཡི་ངོ་བོར་གནས་༎
ད་ཡང་འདུས་པའི་སྙིང་པོ་ཉོན་༎
འཁོར་འདས་གཉིས་པས་གཞི་སྔའི་ཕྱིར་༎
བླཽ་ཡིས་མ་བཅོས་འཁོར་འདས་མེད་༎
བག་ཆགས་མ་བརྟས་འབྱུང་བ་མེད་༎
གང་ཡང་མེད་ཕྱིར་ཀུན་གྱི་རྒྱུ་༎
རང་བྱུང་རྟོགས་པའི་བཅོམ་ལྡན་འདས་༎
ས་རྣམས་མ་བསྒྲོད་ངང་གིས་རྫོགས་༎
ལམ་ལ་མི་བརྟེན་ལམ་དང་བྲལ་༎
མེད་པ་མ་ཡིན་ཡེ་ཤེས་ཉིད་༎
རྫོགས་ཆེན་མཉམ་ཉིད་ཀུན་ཏུ་ཁྱབ་༎
ཆོས་རྣམས་ཀུན་གྱི་ཆོས་ཆེན་པོ་༎
ཐམས་ཅད་ངོ་བོར་ལྷུན་གྱིས་གྲུབ་༎
དེས་བསྐྱེད་ཆོས་རྣམས་ཐམས་ཅད་འབྱུང་༌༎
འཁྲུལ་བྲལ་རྟོག་མེད་གཞི་དང་མཐུན་༎
དེ་ཕྱིར་ལུང་ལྡན་རྐྱེན་གྱིས་ནི་༎
བློ་དངོས་གཅིག་པའི་དགོངས་པ་ལ་༎
གཞི་ཤེས་པ་ལ་རྟོགས་ཞེས་བྱ་༎
ད་ཡང་འདུས་པའི་སྙིང་པོ་ཉོན་༎
ཆོས་ཀྱི་རྒྱལ་པོ་རབ་སྔགས་ཕྱིར་༎
འཁོར་འདས་འབྱུང་བ་ཐམས་ཅད་ཀྱང་༌༎
རྩོལ་བ་མེད་པར་ཤུགས་ལས་འབྱུང་༌༎
དེ་ཕྱིར་ཀུན་གྱི་གཞི་འགྱུར་ཞེས་༎
ཀུན་བཟང་ཉིད་ཀྱི་གསུངས་པ་ཡིན་༎
རྫོགས་པ་ཆེན་པོ་ངེས་དོན་༄༅༎
འདུས་པ་ལས་།
གནས་ལུགས་འགྱུར་བ་མེད་པ་བསྟན་པའི་ལེའུ་སྟེ་སོ་ལྔ་པའོ་༎།
། དེ་ནས་འཁོར་གྱི་ཚོགས་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
ནང་གི་སྒྲིབ་པས་བསྒྲིབ་མེད་དོན་༎
ད་ལྟའི་ཆོས་སྐུ་འདི་ལ་ནི་༎
འདུས་མ་བྱས་ཕྱིར་རྟག་ཆད་མེད་༎
ཡེ་ཤེས་རྣམ་པ་ཉིད་ཡིན་ནོ་༎
ད་ཡང་འདུས་པའི་སྙིང་པོ་ཉོན་༎
ཀུན་གཞི་མཉམ་ཉིད་རྒྱལ་བའི་ཐུགས་༎
མ་ལུས་སེམས་ཅན་ཐམས་ཅད་ལ་༎
རྟག་མེད་བདག་བྲལ་ཆོས་སྐུར་གནས་༎
དངོས་མེད་ཁྱབ་པས་ནམ་མཁའ་འདྲ་༎
ཆད་པ་མ་ཡིན་གཉུག་མར་གནས་༎
འཛིན་མེད་ཡེ་ཤེས་ངང་གིས་གསལ་༎
དངོས་པོར་མེད་པ་ཆོས་སྐུ་ཡོད་༎
རང་བྱུང་ཉི་མའི་སྙིང་པོ་འདྲ་༎
དབུ་མར་མི་གནས་ཡེ་ཤེས་ནི་༎
ཅི་ཡང་མ་ཡིན་ཉོན་མོངས་སེལ་༎
མཐའ་གསུམ་བྲལ་བའི་ཆོས་ཉིད་ནི་༎
མི་འགྱུར་འཇོམས་པས་རྡོ་རྗེ་འདྲ་༎
བླ་མས་དོན་བསྟན་རྣལ་འབྱོར་པས་༎
ཐེ་ཚོམ་མེད་པར་རང་སེམས་རྟོགས་༎
ཡུལ་དང་ཆོས་སྐུ་མ་འདྲེས་པ་༎
ཀ་ཤིའི་རས་ཀྱིས་རིན་ཆེན་འདྲ་༎
ད་ཡང་འདུས་པའི་སྙིང་པོ་ཉོན་༎
ངེས་དོན་རྟོགས་པར་ཡིད་ཆེས་པའི་༎
ཆོས་སྐུ་འགྱུར་མེད་རང་ལ་གསལ་༎
དེ་ཙམ་ཉིད་ནས་གདེང་གིས་ཟིན་༎
ལོང་བ་མིག་ཕྱེད་གསལ་པོ་འདྲ་༎
དཔེར་ན་ནམ་མཁའི་ཉི་མ་བཞིན་༎
མ་རིག་མུན་པ་འཇོམས་པའི་ཐབས་༎
བལྟ་བ་གཞི་ངེས་དོན་ཉིད་ལ་༎
མ་ནོར་རིག་པ་གཅིག་ཡིན་ཏེ་༎
འབྲས་བུ་ལྷུན་གྲུབ་གཅིག་ཏུ་བསྟན་༎
རྫོགས་པ་ཆེན་པོ་ངེས་དོན་འདུས་པ་ལས་༎
མཐའ་བྲལ་ལྷུན་གྱིས་གྲུབ་པའི་ལྟ་བ་བསྟན་པའི་ལེའུ་སྟེ་སོ་དྲུག་པའོ་༎།
། དེ་ནས་རྡོ་རྗེ་སེམས་དཔའ་ཡིས་༎
འཁོར་གྱི་དོན་དུ་ཡང་ཞུས་པ་༎
མཚན་མ་ཟིལ་གྱིས་ཇི་ལྟར་མནན་༎
འགྲོ་དྲུག་གཡང་ས་ཇི་ལྟར་བཅད་༎
ཡེ་ཤེས་སྤྱི་བླུགས་ཇི་ལྟར་བསྒོམ་༎
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
འདུས་པའི་འཁོར་ལ་བཀའ་སྩལ་པ་༎
མཚན་མ་ཟིལ་གྱིས་མནན་པའི་ཕྱིར་༎
མ་རིག་མུན་པ་ལྟ་བུ་ལ་༎
རིག་པ་ཡེ་ཤེས་བསྟན་པའི་ཐབས་༎
རིག་པའི་དབང་ཆེན་བཀའ་སྩལ་པ་༎
དེ་ཡི་དང་པོ་དཔེ་བསྟན་པ་༎
བྲམ་ཟེ་གཙང་མས་ཁྲུས་གསོལ་ཏེ་༎
རྒྱལ་སྲིད་དག་ལ་དབང་བསྐུར་བཞིན་༎
དོན་གྱིས་ཟིན་ནས་རང་བྱུང་འཆར་༎
དེ་དོན་ངེས་པར་དྲང་ཐབས་ཀྱི་༎
འདུས་མ་བྱས་ཀྱི་ནམ་མཁའ་ལ་༎
རང་གི་ཚད་དང་ལྡན་པ་ལ་༎
སེམས་ནི་དྲག་ཏུ་གཏད་པར་བྱ་༎
དཔེར་ན་གྱི་ལིང་རྟ་འདུལ་བཞིན་༎
རང་གི་ཤེས་པ་མ་ཡེངས་པར་༎
དྲག་གཞན་བར་ནས་རྩོལ་བས་གདོན་༎
ཚད་ཟིན་དོན་ལ་གནས་པར་བྱ་༎
དེའང་ཁམས་དང་སྦྱར་བྱས་ལ་༎
ཁམས་བདེ་ཐུན་ནི་རིང་བར་བྱ་༎
མི་བདེ་ཡུན་ནི་ཐུང་བར་བྱ་༎
ཡང་ན་ལངས་ལ་ཅུང་ཟད་བཅག་། རྟགས་ནི་ལུས་སེམས་གཉིས་འབྱུང་སྟེ་༎
ལུས་ནི་འདར་ཞིང་མཆི་མ་འབྱུང་༌༎
སེམས་ནི་བདེ་ལ་བཏང་དཀའ་སྟེ་༎
ཏིང་༄༅༎
འཛིན་རྩལ་གྱི་རྟགས་རྣམས་འབྱུང་༌༎
རྟོག་པ་མེད་པར་གནས་པ་ནི་༎
བྱ་བ་བཏང་བའི་སྐྱེ་བུ་བཞིན་༎
ཅི་ཡང་མེད་པའི་རང་བཞིན་ལ་༎
མ་ཡེངས་གསལ་བར་ལྷུག་པར་བཞག་། རྒོད་ན་ནམ་མཁའི་སྤྲིན་བཞིན་དུ་༎
བྱུང་ཡང་གཞི་ལ་གནོད་མེད་ལྟར་༎
སེམས་ཀྱི་རྩོལ་བ་ཚད་ཟིན་ན་༎
རྟོག་པས་མི་བསྒྲིབ་བཅོས་མི་དགོས་༎
དེ་ཡིས་བསྒོམ་ཉམས་བསྟན་པ་ནི་༎
དམིགས་པའི་དོན་ལ་སེམས་གཏད་ཀྱང་༌༎
ཤེས་པ་གཏད་དུ་མི་ཆུད་པར་༎
ཡུལ་ལ་མི་རྟོག་བདེ་བར་གནས་༎
ཞེན་པའི་རྟོག་པ་སྐྱེ་ན་ཡང་༌༎
བ་མོ་ལ་ནི་ཉི་ཤར་བཞིན་༎
རྗེས་སུ་མི་འབྲང་ལྷུན་གྱིས་འགྲོ་༎
དེ་ཚེ་ཞེ་ལ་ཡིད་ཆེས་འབྱུང་༌༎
དེ་དུས་ཉིད་དུ་རང་མཉམ་ནི་༎
སྣང་མེད་འཁྲུལ་པ་ལོག་པ་ཙམ་༎
སྣང་བཅས་དོན་ཟིན་དེ་ཉིད་ཉམས་༎
དེ་ཉིད་གོམས་པས་ཉམས་སུ་བདེ་༎
རྫོགས་པ་ཆེན་པོ་ངེས་དོན་འདུས་པ་ལས་།
ནམ་མཁའ་མཚོན་པ་ཉིད་ལ་རིག་པ་རྩལ་གྱི
དབང་བསྐུར་བའི་ལེའུ་སྟེ་སོ་བདུན་པའོ་༎ ༎
དེ་ནས་འདུས་པའི་ཚོགས་རྣམས་ལ་༎
འགྲོ་དྲུག་གཡང་ས་བཅད་པའི་ཕྱིར་༎
རྩ་བ་སེམས་ལས་འདས་པ་ཡི་༎
ཡེ་ཤེས་ངོས་བཟུང་བཀའ་སྩལ་པ་༎
ཀུན་གཞི་གཞི་ཆ་ངོ་བོ་ལ་༎
ཆོས་སྐུ་ངོས་བཟུང་མཐུན་དཔེ་ནི་༎
རྩ་ཆུ་བརྟགས་ནས་ངོས་ཟིན་པ་༎
སྨན་པ་མཁས་པ་ཇི་བཞིན་དང་༌༎
ནོར་བུ་ཆུ་འདངས་དཔེ་བཞིན་ནོ་༎
བྱང་ཆུབ་སེམས་ཀྱི་རིག་པའི་དོན་༎
སྔ་མ་འཕྲོ་བ་ཡིད་ཡིན་ཏེ་༎
ཕྱི་མ་སྐྱེ་བ་ཉོན་མོངས་ཡིན་༎
སྒོ་ལྔར་སྐྱེ་བ་རྟོག་པ་སྟེ་༎
དམིགས་འཛིན་མེད་པར་ངང་གི་གསལ་༎
གཉུག་མར་གནས་པས་འཕེལ་འགྲིབ་མེད་༎
ཡེ་ཤེས་ཟང་ཐལ་ཉིད་ཡིན་ཏེ་༎
རང་གི་ངོ་བོ་ཆོས་ཀྱི་སྐུ་༎
ཤེས་པ་རྩོལ་མེད་དྲང་པོར་འཇུག་། དཔེར་ན་ཐི་བྱ་ཚང་འཇུག་བཞིན་༎
རང་གི་ངོ་བོ་ཆོས་སྐུ་ལ་༎
བསྒོམ་དུ་མེད་པའི་དགོངས་པ་བྱ་༎
དེ་དོན་རྟགས་ནི་དངས་ཞིང་བདེ་༎
ཤེས་པ་མི་འགྱུར་བཀྲི་མི་འདོད་༎
ཆུ་ལས་མི་འདའ་ཉ་བཞིན་དུ་༎
དོན་ལས་མི་འདའ་ཆོས་ཉིད་རྟགས་༎
དེ་རྟགས་ལྡན་པའི་རྣལ་འབྱོར་པས་༎
རྒྱལ་པོས་མངའ་བྱས་བཙུན་མོ་བཞིན་༎
སྔ་ཕྱི་གཉིས་པོ་སྐྱེས་པའི་ཚེ་༎
དེ་རྗེས་མི་གཅོད་ཆོས་སྐུ་སྟེ་༎
དཔེར་ན་རྐུན་པོ་ཚོར་མ་ཐག་། མ་བསྐྲད་རང་བཞིན་དེངས་པ་ལྟར་༎
རང་རྒྱུད་རྩོལ་བ་མེད་པ་ལ་༎
མི་གཡོ་མཉམ་པའི་དོན་ལ་བཞག་། དེ་དོན་རྟོགས་པའི་རྣལ་འབྱོར་ཉམས་༎
ཤིང་བལ་ལྟ་བུར་ལུས་ཡང་ཞིང་༌༎
ཕྱི་ནང་འབྱུང་འཇུག་དབུགས་རྣམས་སྙོམས་༎
ཆོས་ཉིད་བདེ་ཆེན་གསང་བའི་ཉམས་༎
རྫོགས་པ་ཆེན་པོ་ངེས་དོན་འདུས་པ་ལས་།
སེམས་ཀྱི་སེམས་ཉིད་ལ་རིག་པ་རྩལ་གྱི་དབང་བསྐུར་བའི་ལེའུ་སྟེ་སོ་བརྒྱད་པའོ་༎།
། དེ་ནས་ཀུན་རིག་སྟོན་པ་ཡིས་༎
ཡེ་ཤེས་སྤྱི་བླུགས་བསྟན་པའི་ཕྱིར་༎
རང་བྱུང་ཆོས་སྐུ་གསལ་བ་ཡི་༎
ཡེ་ཤེས་སྤྱི་བླུགས་བཀའ་སྩལ་པ་༎
ཡེ་ཤེས་ཆེན་པོའི་མཐུན་དཔེ་ནི་༎
རང་བྱུང་ངོ་བོ་༄༅༎
ཉིད་ཁྱབ་ཕྱིར་༎
མཐའ་དབུས་མེད་པས་ནམ་མཁའ་འདྲ་༎
དེ་དོན་རང་བྱུང་ཡེ་ཤེས་ལ་༎
སྣང་སྲིད་བསལ་བ་སྒོ་ལྔའི་ཡུལ་༎
རྟོག་པ་གསལ་བ་ཆོས་ཀྱི་སྐུ་༎
འཛིན་པ་མེད་པར་ལྷུན་གྱིས་གྲུབ་༎
ཁྱུང་ཆེན་ནམ་མཁར་ལྡིངས་པའི་ཚེ་༎
འཕུར་རླབས་འོག་ཏུ་ཀུན་ཆུད་ལྟར་༎
ངེས་དོན་རྟོགས་པས་སྐུ་གསུམ་རྫོགས་༎
འབྱུང་འཇུག་མེད་པར་གཞག་པར་བྱ་༎
ཇི་བཞིན་ཉིད་ཀྱི་གནས་ལུགས་ནི་༎
རྣམ་པར་མི་རྟོག་ས་ལེ་བ་༎
ས་ལེ་བ་ལ་རྟོག་པ་མེད་༎
དེ་ནི་རང་བྱུང་ཡེ་ཤེས་ཡིན་༎
ནོར་བུ་རིན་ཆེན་ཡོན་ཏན་ལ་༎
དགོས་འདོད་ཐམས་ཅད་ཤུགས་ཀྱིས་འབྱུང་༌༎
དེ་བཞིན་ཡེ་ཤེས་ངོས་ཟིན་ན་༎
བྱིང་རྒོད་མི་འབྱུང་ཆོས་ཉིད་གསལ་༎
དཔེར་ན་དུག་ལ་སྔགས་བཏབ་པས་༎
ནད་རྣམས་སེལ་ཅིང་སྨན་འགྱུར་ལྟར་༎
ཆགས་སྡང་ལ་སོགས་དུག་རྣམས་ལ་༎
ཆོས་ཉིད་གསལ་ཐེབས་རང་སར་གྲོལ་༎
དེ་རྟགས་སྒྲ་ཐོས་རྨི་ལམ་བཟང་༌༎
གཟུགས་རྣམས་མཐོང་ཞིང་བསྐོར་བ་བྱེད་༎
བདུད་རྩི་འདྲེན་ཅིང་ཆོས་སྟོན་པ་༎
བདུད་ཀྱི་ཆོ་འཕྲུལ་བཅྭོ་བརྒྱད་འབྱུང་༌༎
ད་ཡང་འདུས་པའི་སྙིང་པོ་ཉོན་༎
རྟོག་པ་བཟང་ངན་ཅི་སྐྱེས་ཀྱང་༌༎
བླང་དོར་དགའ་བྲོད་སེམས་མི་བྱ་༎
སྣང་བ་མི་འགག་རང་ཞིར་འགྲོ་༎
འཁྱག་རོམ་ཆུར་ལོག་ཇི་བཞིན་དུ་༎
དགོངས་པ་མ་གཡོས་དམ་པའི་རྟགས་༎
རྫོགས་པ་ཆེན་པོ་ངེས་དོན་འདུས་པ་ལས་།
ཡེ་ཤེས་སྤྱི་བླུགས་ཀྱི་ཆོས་ཉིད་ལ་རིགས་པ
རྩལ་གྱི་དབང་བསྐུར་བའི་ལེའུ་སྟེ་སོ་དགུ་པའོ
༎ ༎ དེ་ནས་ཀུན་རིག་རྒྱལ་པོ་ལ་༎
རྡོ་རྗེ་སེམས་དཔས་དོན་ཞུས་པ་༎
མ་བསྒོམས་ཡེ་ཤེས་ཇི་ལྟར་གསལ་༎
རྟོག་པ་རང་སར་ཇི་ལྟར་གྲོལ་༎
ཐེ་ཚོམ་གེགས་རྣམས་ཇི་ལྟར་བསལ་།
ཀུན་རིག་སྟོན་པས་བཤད་དུ་གསོལ་༎
ཞུས་པའི་དོན་ནི་བཀའ་སྩལ་པ་༎
མ་བསྒོམས་དོན་དང་མི་འབྲལ་ལ་༎
ཐིག་ལེ་ཉག་མ་གཅིག་ཏུ་རྫོགས་༎
ཀུན་གཞི་གཞི་ཆ་ཆོས་སྐུུ་ལ་༎
སྣ་ཚོགས་སྣང་ཡང་འགྱུར་བ་མེད་༎
དེ་ཡང་རྡོ་རྗེ་སེམས་པ་ཉོན་༎
སེམས་ཉིད་བསྒོམ་དུ་མེད་པའི་དཔེ་༎
ནམ་མཁའ་བསྒོམ་དུ་མེད་དང་འདྲ་༎
དེ་བཞིན་སེམས་ཀྱིས་སེམས་བསྒོམ་དུ་༎
ཆོས་སྐུ་སེམས་ཀྱི་ཡུལ་ལས་འདས་༎
སྟོང་ཉིད་རིག་པའི་ཡེ་ཤེས་ལ་༎
ངེས་པར་འགྱུར་མེད་བལྟ་བའི་གཟུངས་༎
དོན་དུ་མི་བརྗེད་ཏིང་འཛིན་ལ་༎
རང་སེམས་རྟོགས་ཕྱིར་བསྒོམ་མི་དགོས་༎
ད་ཡང་རྡོ་རྗེ་སེམས་དཔའ་ཉོན་༎
རང་བྱུང་ཆོས་སྐུའི་དོན་ཟིན་ན་༎
ཤེས་པ་གཏད་ལ་བསྒོམ་མི་དགོས་༎
དེ་ཕྱིར་རང་བྱུང་ནང་ནས་གསལ་༎
ཆོས་ཉིད་མ་བསྒོམས་འབྲལ་བ་མེད་༎
ཡང་དག་སངས་རྒྱས་དགོངས་པ་ལ་༎
འཕོ་འགྱུར་མེད་ཕྱིར་འདུས་མ་བྱས་༎
དེ་རྟོགས་རྣལ་འབྱོར་སྐལ་ལྡན་གྱིས་༎
མ་བསྒོམས་ཆོས་ཉིད་རང་བྱུང་ཤུགས་༎
དེ་ལ་རྟོགས་པས་བསྐྱོད་མི་བྱེད་༎
ད་ཡང་རྡོ་རྗེ་སེམས་དཔའ་ཉོན་༎
ད་ལྟའི་ཤེས་པ་འདི་ཉིད་ལ་༎
མ་བཅོས་རང་༄༅༎
གསལ་ཆོས་སྐུར་ཤེས་༎
དེ་ཙམ་ཉིད་ནས་ཞེན་མེད་གསལ་༎
དེ་ཕྱིར་གཉེན་པོས་བསྒོམ་མི་དགོས་༎
དུང་ངེ་མ་ཡེངས་རང་ལུགས་ལ་༎
མ་ཡེངས་པ་ཞེས་བཏགས་པ་ཙམ་༎
དོན་ལ་ཆོས་སྐུ་དེ་ཉིད་ཡིན་༎
དེ་ཕྱིར་མ་ཡེངས་འབྲལ་བ་མེད་༎
གར་གནས་ཤེས་པ་འདི་ཉིད་ལས་༎
གཞན་དུ་གཡོས་པ་རྡུལ་ཙམ་མེད་༎
དེ་ཕྱིར་ཆོས་ཉིད་རྒྱུན་དུ་གནས་༎
ཤེས་པས་ཆོག་ཕྱིར་རྩོལ་བ་མེད་༎
ད་ཡང་འདུས་པའི་སྙིང་པོ་ཉོན་༎
ལུང་ལྡན་ངེས་པའི་དོན་ཟིན་ནས་༎
ཐམས་ཅད་རང་བྱུང་ཉིད་ཀྱི་དོན་༎
མཁའ་ལྟར་ཁྱབ་ཅིང་ཉི་ལྟར་གསལ་༎
གསལ་ཙམ་ཉིད་ནས་ནུབ་པ་མེད་༎
དངོས་མེད་ཀུན་ཁྱབ་ཆོས་སྐུ་བདེ་༎
མེད་པ་མ་ཡིན་ཤེས་ཤིང་རིག་། རིག་ཙམ་ཉིད་ནས་ངང་གིས་སྟོང་༌༎
སྟོང་པ་ཉིད་ན་མཐའ་དབུས་མེད་༎
ད་ཡང་འདུས་པའི་སྙིང་པོ་ཉོན་༎
ཡེ་ཤེས་ལྷུན་གྲུབ་ཆེན་པོ་ལ་༎
བྱིང་རྒོད་ཞེན་འཛིན་སྐྱོན་བྲལ་བས་༎
གསལ་བདེ་སྟོང་པ་ཆེན་པོ་ལ་༎
ངང་དུ་བཞག་པ་ཅི་ཡང་མེད་༎
མཉམ་གཞག་མེད་པས་རྗེས་ཐོབ་མེད་༎
ཐམས་ཅད་རང་བྱུང་ཆེན་པོ་ལས་༎
གཞན་དུ་གཡོ་བ་རྡུལ་ཙམ་མེད་༎
ད་ཡང་འདུས་པའི་སྙིང་པོ་ཉོན་༎
དེ་ལྟར་རྟོགས་པའི་རྣལ་འབྱོར་པས་༎
ལམ་མེད་ལམ་ལྔར་མ་བགྲོད་ཅིག་། ས་མེད
ས་བཅུར་མ་སྦྱོར་ཅིག་། རྟེན་མེད་དམིགས་པ
མ་འཆའ་ཞིག་། སྒྲིབ་མེད་སྒྲིབ་གཉིས་མ་སྦྱོང
ཞིག་། ཡུལ་མེད་ཚོགས་གཉིས་མ་གསོག་ཅིག་།
ངེས་དོན་འདི་རྙེད་བསྒྲུབ་མི་དགོས་༎
རྫོགས་པ་ཆེན་པོ་ངེས་དོན་འདུས་པ་ལས་།
མ་བསྒོམས་དོན་དང་མི་འབྲལ་བར་བསྟན་པའི་ལེའུ་སྟེ་བཞི་བཅུ་པའོ་༎།
། དེ་ནས་འདུས་པའི་ཚོགས་རྣམས་ལ་།
ཀུན་རིག་ཆོས་ཀྱི་རྒྱལ་པོ་ཡིས་༎
རྣམ་རྟོག་རང་གྲོལ་བཀའ་སྩལ་པ་༎
དཔེར་ན་ཉི་མའི་སྙིང་པོ་ལ་༎
གཞན་གྱིས་མ་བྱས་རང་གསལ་བཞིན་༎
ཐམས་ཅད་ཡེ་ཤེས་ཆོས་སྐུ་གསལ་༎
མ་རིག་མུན་པ་གདོད་ནས་སངས་༎
ད་ཡང་རྡོ་རྗེ་སེམས་དཔའ་ཉོན་༎
དཔེར་ན་རྒྱལ་པོ་མཐོང་བའི་ཚེ་༎
མཉན་ཞིང་གུས་པའི་བློ་སྐྱེ་བཞིན་༎
ཆོས་ཉིད་དྲན་པས་རྟོག་པ་མེད་༎
རིག་པ་རྒྱུན་ཆགས་དག་ཏུ་གནས་༎
ད་ཡང་འདུས་པའི་སྙིང་པོ་ཉོན་༎
དཔེར་ན་ནམ་མཁའི་སྤྲིན་བཞིན་དུ་༎
རང་བྱུང་ངང་གིས་གནོད་མེད་ལྟར་༎
མ་རྟོགས་རང་གྲོལ་འཛིན་མེད་ཕྱིར་༎
ཡེ་ཤེས་ངོ་བོ་ཆོས་སྐུར་གསལ་༎
ད་ཡང་འཁོར་གྱི་སྙིང་པོ་ཉོན་༎
དཔེར་ན་དགུན་ཟླ་འབྲིང་པོ་ལ་༎
སྤང་ལ་མེ་མཆེད་ཇི་བཞིན་དུ་༎
ཅི་དྲན་ཆོས་སྐུར་འོད་གསལ་བས་༎
ཐམས་ཅད་ཡེ་ཤེས་ཉིད་དུ་གསལ་༎
ད་ཡང་འཁོར་གྱི་སྙིང་པོ་ཉོན་༎
དཔེར་ན་རིན་ཆེན་གསེར་གླིང་དུ་༎
ས་རྡོ་བཙལ་གྱིས་མི་རྙེད་ལྟར་༎
གང་ཡང་ཆོས་ཉིད་རང་གསལ་ཕྱིར་༎
ཏིང་འཛིན་དག་ལ་འབྱུང་འཇུག་མེད་༎
ད་ཡང་འདུས་པའི་སྙིང་པོ་ཉོན་༎
འཁོར་བ་མྱ་ངན་འདས་པའི་ཆོས་༎
ཐམས་ཅད་ཆོས་ཉིད་འགྱུར་བ་ལས་༎
བསྒོམ་པའི་ཐ་སྙད་བྲལ་བའི་དོན་༎
རང་རིག་ཡེ་༄༅༎
ཤེས་ཉིད་དུ་གསལ་༎
རྫོགས་པ་ཆེན་པོ་ངེས་དོན་འདུས་པ་ལས་།
རྣམ་རྟོག་ཐམས་ཅད་རང་གྲོལ་དུ་བསྟན་པའི་ལེའུ་སྟེ་ཞེ་གཅིག་པའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་རིག་སྟོན་པ་ཀུན་བཟང་གིས་༎
ཐེ་ཚོམ་གལ་འགགས་བཀའ་སྩལ་པ་༎
རྩོལ་བ་ཚིག་གི་འཕྲང་ཆེན་ནི་༎
གཞི་ངེས་སྣང་བ་མ་ངེས་ཕྱིར་༎
ལུང་དང་མན་ངག་མི་འགལ་བའི་༎
གཏན་ཚིགས་ཆེན་པོར་བཞག་པའོ་༎
དཔེར་ན་ཉི་མའི་སྙིང་པོ་ལ་༎
མུན་སྣང་གཉིས་ཀ་མི་འགལ་བཞིན་༎
གཞི་གཅིག་གང་ཡང་མི་འགལ་ལ་༎
དེ་ཉིད་དུས་ན་ངོས་བཟུང་མེད་༎
ད་ཡང་འདུས་པའི་སྙིང་པོ་ཉོན་༎
ཆུ་བྲན་རྒྱ་མཚོར་གཅིག་པ་བཞིན་༎
གང་དྲན་ཡེ་ཤེས་ཆེན་པོ་ལ་༎
བྱིས་པ་རྣམས་ཀྱིས་ཐ་དད་བཟུང་༌༎
དེ་ཕྱིར་བློ་ཡི་སྣང་བ་ཡིན་༎
འབྱུང་བ་ནམ་མཁའ་འདུས་པ་བཞིན་༎
ཆོས་རྣམས་སེམས་སུ་འདུས་པ་ལས་༎
བློ་བཞག་ཐེག་པ་རིམ་དགུ་བྱུང་༌༎
གཞི་ལ་ཆོས་སྐུ་གཅིག་ལས་མེད་༎
ད་ཡང་རྡོ་རྗེ་སེམས་དཔའ་ཉོན་༎
ཡུལ་ཉིད་སེམས་ལ་སྡུག་བསྔལ་འབྱུང་༌༎
རང་སེམས་ཡུལ་ལ་བེམ་པོར་འགྱུར་༎
གཅིག་ན་སྐྱེ་ཤི་མེད་པར་རིག་། འཆི་འཕོ་འོང་ཕྱིར་བློ་འཕེལ་ཡིན་༎
གཉིས་ཀ་ཡུལ་སེམས་བསྲེ་པར་འགྱུར་༎
ཐམས་ཅད་མ་ལུས་སེམས་ཡིན་ན་༎
སེམས་ཙམ་ཀ་ཏ་རིམ་པར་གོལ་༎
ད་ཡང་འདུས་པའི་སྙིང་པོ་ཉོན་༎
ཕར་འགེལ་ཚུར་འགེལ་སེམས་པ་ནི་༎
དེ་ཤེས་མ་འཕན་འཁོར་བ་རང་༌༎
དེ་ཕྱིར་སེམས་རྟོག་རྩིས་སུ་ཆེ་༎
དེ་ཕྱིར་ལུང་ལྡན་གདམས་ངག་དགོས་༎
ད་ཡང་འཁོར་གྱི་སྙིང་པོ་ཉོན་༎
ང་ཡི་ངེས་དོན་ཆོས་འདི་ལ་༎
བསྒོམ་དུ་ཡོད་མེད་འཁོར་བའི་ཆོས་༎
སེམས་ཅན་སངས་རྒྱས་གཅིག་པའི་ཕྱིར་༎
རྒྱུ་འབྲས་དབྱེར་མེད་ལྷུན་གྱིས་གྲུབ་༎
རྟོགས་ནས་འབྲལ་མེད་མ་བསྒོམས་ཕྱིར་༎
ཆོས་སྐུ་རང་བྱུང་དེ་ཉིད་ནི་༎
དུས་གསུམ་དག་ཏུ་འབྲལ་མེད་བལྟ་༎
དེ་ཕྱིར་ངེས་དོན་བསྒོམ་མི་དགོས་༎
ད་ཡང་འདུས་པའི་འཁོར་རྣམས་ཉོན་༎
ཕུང་པོ་སངས་རྒྱས་སྣ་ཚོགས་ནི་༎
བསྒོམ་པས་མ་ཕན་རྣལ་འབྱོར་འཆིང་༌༎
སྣང་བ་བོར་ནས་སངས་རྒྱས་ན་༎
རྟོག་ཚོགས་ལྷ་རུ་ཅི་ལ་ཡིན་༎
དེ་ལྟར་ཆོས་སྐུ་མ་ཤེས་ན་༎
གསང་སྔགས་མན་ངག་ཅི་ལ་ཆེ་༎
དེ་ཕྱིར་བསྟན་ཤེས་བསྒོམ་མི་དགོས་༎
ད་ཡང་འདུས་པའི་སྙིང་པོ་ཉོན་༎
སངས་རྒྱས་སེམས་ཅན་འབྲེལ་བ་ཡང་༌༎
མེད་ན་ཐུགས་རྗེས་ཕན་མི་ནུས་༎
ཡོད་ན་སེམས་ཅན་ཅི་ལ་འཁོར་༎
གནས་སྐབས་འབྲེལ་བ་མེད་པ་ལ་༎
མཐར་ཐུག་ཅི་ཕྱིར་འབྲེལ་བ་ཡོད་༎
རྒྱུ་འབྲས་ཚུལ་ནི་འོག་མའི་ཆོས་༎
དེ་གཉིས་ལྟོས་པའི་རྒྱུ་འབྲས་མེད་༎
གཞི་མ་གཅིག་ལ་སྣང་ལུགས་གཉིས་༎
དོན་ལ་གཉིས་ཀ་ཡང་དག་མེད་༎
དེ་ཕྱིར་འཁོར་འདས་མ་རིག་ཆོས་༎
ལམ་པའི་ཆོས་ནི་དགོས་མེད་ཕྱིར་༎
འཁོར་བའི་རྣམ་རྟོག་ཅི་ལ་ཡོད་༎
མ་སྤངས་གྲོལ་ཕྱིར་བསྒོམ་དུ་མེད་༎
ད་ཡང་འདུས་པའི་སྙིང་པོ་ཉོན་༎
གཞི་༄༅༎
ནས་བསམ་གཏན་ཉམས་མྱོང་བ་༎
ཡིད་ལ་ཉམས་སུ་མྱོང་བ་ན་༎
ཞི་གནས་ཡིན་ཕྱིར་ལྷག་མཐོང་མེད་༎
ཉམས་མྱོང་མེད་ན་གདེང་དང་བྲལ་༎
དེ་ཕྱིར་བླུན་པོའི་སྤྱོད་ཡུལ་མིན་༎
གཞི་ཉིད་རྟོགས་ན་ཉམས་མི་དགོས་༎
དེ་ཕྱིར་རྟོགས་པ་ཤིན་ཏུ་གཅེས་༎
གང་ལྟར་དྲན་པ་ཉམས་ཀྱི་མཆོག་། དེ་ལ་འདི་ཤེས་སྨྲ་མི་ཤེས་༎
དེ་ཕྱིར་མ་བསྒོམས་ང་ཡི་ཉམས་༎
ད་ཡང་འདུས་པའི་སྙིང་པོ་ཉོན་༎
འཁོར་འདས་གཉིས་པས་ང་སྔའི་ཕྱིར་༎
སངས་རྒྱས་ཀུན་པས་ལུང་འདི་སྔ་།
ཀུན་ཏུ་བཟང་པོ་འདི་རྟོགས་པས་༎
སངས་རྒྱས་ཐམས་ཅད་ཕྱི་ནས་རྒྱས་༎
དེ་ཕྱིར་སངས་རྒྱས་མ་གསུངས་ཆོས་༎
སངས་རྒྱས་སེམས་ཅན་ང་ལས་བྱུང་༌༎
གཞི་ལ་འཁོར་འདས་མེད་པའི་ཕྱིར་༎
སེམས་ཅན་ཐ་མལ་ལུས་སྲོག་ལ་༎
ཡེ་ཤེས་སྤྱོད་སྤང་ལ་སོགས་མེད་༎
ཕོ་ཚོད་བལྟ་བ་བདུད་ཀྱིས་བསླུས་༎
ད་ཡང་འདུས་པའི་སྙིང་པོ་ཉོན་༎
རང་བྱུང་ཡེ་ཤེས་རྩ་བ་ནི་༎
དངོས་པོ་མེད་ལ་ཤེས་པ་ཡོད་༎
ཡིད་སྣང་སེམས་ཀྱི་རང་བཞིན་ལ་༎
ངེས་དོན་བཀའ་དང་དྲང་དོན་ལས་༎
ངོ་བོ་གཞི་གཅིག་མི་འགལ་ཀྱང་༌༎
རྣམ་སྣང་ཤཀ་ཐུབ་ཞིང་ཁམས་བཞིན་༎
དྲུག་གི་སྣང་བ་ཐ་དད་པ་༎
གཏན་ཚིགས་བཞི་ཡི་རང་བཞིན་ལས་༎
སྣང་བ་ཞེན་པས་གང་འགོག་པ་༎
ལྟ་བའི་ཡུལ་ནི་རྣམ་བཞི་ཡིས་༎
ཐམས་ཅད་བློ་ཡི་སྣང་བ་སྟེ་༎
གང་ཡང་མ་ཡིན་ཞེན་པ་འགོག་། དེ་ཕྱིར་ངེས་དོན་གདམས་ངག་ཆེ་༎
དེ་བས་རང་སེམས་རྟོགས་པའི་ཐབས་༎
ཀུན་གཞི་གཞི་ཆ་ངོས་ཟིན་ན་༎
ཡེ་ཤེས་ལྷུན་གྲུབ་རྫོང་ཆེན་དུ་༎
རང་རིག་རྒྱལ་པོ་ཡེ་ཤེས་འཕྱོ་༎
མ་རྟོགས་ལོག་རྟོགས་དགག་པའི་ཕྱིར་༎
མདོ་སྡེ་དང་ནི་རྒྱུད་སྡེ་ལ་༎
ཚད་མ་བཞི་ཡི་གཏན་ཚིགས་ཀྱི་༎
ཐེག་པ་གོང་འོག་ཁྱད་པར་གྱིས་༎
མིང་དང་ཐ་སྙད་བསམ་ཡས་ཀྱང་༌༎
ཞེན་པ་བཟློག་པའི་ཐབས་སུ་བཤད་༎
རྡོ་རྗེ་ཐེག་པ་འདི་ལས་མེད་༎
ད་ཡང་རྡོ་རྗེ་སེམས་དཔའ་ཉོན་༎
སྣང་བ་མི་འགོག་ཆོས་དབྱིངས་ལ་༎
ཞེན་པ་མེད་པས་ཡེ་ཤེས་ཏེ་།
ཀུན་གཞི་རང་བཞིན་མ་བཅོས་པ་༎
དེ་ཉིད་དོན་དང་གང་ལྡན་པ་༎
མི་ཡི་ལུས་ལ་སངས་རྒྱས་ཡིན་༎
རྫོགས་པ་ཆེན་པོ་ངེས་དོན་འདུས་པ་ལས་།
ཐེ་ཚོམ་གེགས་བསལ་བའི་ལེའུ་སྟེ་ཞེ་གཉིས་པའོ་༎།
། དེ་ནས་རྡོ་རྗེ་སེམས་དཔའ་ཡིས་༎
འདུས་པའི་འཁོར་ལ་ཕན་དོན་དུ་༎
བདེན་པའི་ཡིད་ཀྱིས་འདི་སྐད་གསོལ་༎
ངེས་པ་བདུན་གྱིས་ནམས་བླངས་པའི་༎
ལྟ་བ་སྒོམ་པ་སྤྱོད་པ་དང་༌༎
དམ་ཚིག་ཕྲིན་ལས་འབྲས་བུ་དང་༌༎
རང་གིས་ཉམས་སུ་བླངས་པའི་ཐབས་༎
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་།
ཀུན་རིག་སྟོན་པས་བཀའ་སྩལ་པ་༎
གཞི་ངེས་ལྟ་བ་ཉམས་བླངས་པའི་༎
སངས་རྒྱས་རྒྱལ་པོ་ཆོས་སྐུ་ལ་༎
འཁོར་འདས་མེད་པ་རིག་པའི་ཀློང་༌༎
གཞི་ལ་འགྱུར་མེད་བལྟ་བའི་གདེང་༌༎
ཡུལ་ལ་མི་ལྟོས་རང་བྱུང་སྐུ་༎
ཡེ་ཤེས་ནམ་མཁའི་མཐའ་༄༅༎
དང་མཉམ་༎
དོན་ལ་འགྱུར་མེད་རང་བྱུང་སྟེ་༎
སྐྱོན་གྱིས་མ་གོས་ལྟ་བའི་གཟུངས་༎
འགྱུར་མེད་ཆོས་ཉིད་བརྡལ་བའི་ཀློང་༌༎
ད་ཡང་རྡོ་རྗེ་སེམས་དཔའ་ཉོན་༎
མི་སྐྱེ་མི་འགག་ལྟ་བ་ལ་༎
བསྒོམས་པས་མི་རྙེད་རྟོགས་པས་ཆོག་། འབྲལ་མེད་ད་ལྟ་ཀུན་བཟང་ཐུགས་༎
དུས་དང་རྣམ་པ་ཐམས་ཅད་དུ་༎
སྐྱེ་ཤི་མེད་པ་ལྟ་བའི་མཆོག་། དོན་དུ་ཡེ་ཤེས་མཐར་ཕྱིན་ལམ་༎
རེ་དོགས་མེད་ཕྱིར་ལྟུང་མི་སྲིད་༎
གདོད་ནས་སྙིང་པོ་འགྱུར་མེད་གཞི་༎
དེ་ཉིད་རང་རིག་ཆོས་སྐུ་ལ་༎
རང་རིག་རང་བལྟས་ངོས་མཚར་ཆེ་༎
དེ་ཕྱིར་ཆོས་སྐུ་སངས་རྒྱས་ཐུགས་༎
རྫོགས་པ་ཆེན་པོ་ངེས་དོན་འདུས་པ་ལས་།
གཞི་ངེས་པའི་ལྟ་བ་ཉམས་སུ་བླངས་པའི་ལེའུ་སྟེ་ཞེ་གསུམ་པའོ་༎།
། དེ་ནས་ཀུན་རིག་སྟོན་པ་ཡིས་༎
དོན་དང་མི་འབྲལ་ཏིང་འཛིན་ནི་༎
འདུས་པའི་འཁོར་ལ་བཀའ་སྩལ་པ་༎
ཆོས་ཉིད་མི་འགྱུར་ཡེ་ཤེས་ཀློང་༌༎
མ་བཅོས་ཡེ་ནས་གནས་པ་སྟེ་༎
རྒྱུ་རྐྱེན་མ་བསྐྱེད་རང་བྱུང་སྐུ་༎
དངོས་མེད་རང་གསལ་འབྲས་བུ་ལ་༎
རྐྱེན་བྲལ་སྙིང་པོས་གཞིག་ཏུ་མེད་༎
བསམ་དུ་མེད་པས་བསྒོམས་མི་དགོས་༎
ད་ཡང་འདུས་པའི་སྙིང་པོ་ཉོན་༎
དབྱིབས་དང་བྲལ་བས་བྱང་ཆུབ་སེམས་༎
ཁ་དོག་མེད་པས་མཚོན་དུ་མེད་༎
སེམས་ཀྱི་ཡུལ་ལས་འདས་པ་ཡིས་༎
སྐྱེ་ཤི་མེད་པས་འགྱུར་བ་མེད་༎
རྟག་ཆད་མེད་པས་འཁོར་བ་བྲལ་༎
མཐོ་དམན་མེད་པས་ཀུན་གྱི་རྩེ་༎
ཆེ་ཆུང་མེད་པས་དམིགས་དང་བྲལ་།
ཀུན་གཞི་མེད་པས་ཆོས་སྐུའི་ཀློང་༌༎
ཡངས་དོག་མེད་པས་བཟང་མོའི་མཁའ་༎
མཐའ་དབུས་མེད་པས་ཀུན་ལ་ཁྱབ་༎
ཡེ་ཤེས་ཟང་ཐལ་ཕྱི་ནང་མེད་༎
མཚོན་དུ་མེད་པས་ཚད་དང་བྲལ་༎
འདུས་པའི་སྙིང་པོ་ད་ཉོན་ཅིག་། སྣང་བ་མེད་པའི་ཆོས་ཉིད་ནི་༎
མ་བཅོས་ཡེ་ནས་ངང་གིས་གསལ་༎
རྩོལ་བསྒྲུབ་ཅེས་ཀྱང་བཙལ་དུ་མེད་༎
རྟོག་པའི་དགོངས་ཉམས་བླང་བ་ནི་༎
མ་བཅོས་ཆོས་སྐུ་དག་པའི་ཀློང་༌༎
འབྲས་བུ་སངས་རྒྱས་དེ་ཉིད་ཡིན་༎
ད་ཡང་འདུས་པའི་སྙིང་པོ་ཉོན་༎
གདོད་ནས་འགྱུར་མེད་ཏིང་འཛིན་ལ་༎
རང་བྱུང་རིག་པའི་ཡེ་ཤེས་ཀྱི་༎
མ་བཅོས་རང་གསལ་ངང་བཞག་པས་༎
ཉམས་སུ་བླངས་པའི་དགོངས་པ་སྟེ་༎
དེ་ལ་རྣལ་འབྱོར་གང་གནས་པ་༎
ད་ལྟ་ཉིད་ནས་སངས་རྒྱས་ཐུགས་༎
རྫོགས་པ་ཆེན་པོ་ངེས་དོན་འདུས་པ་ལས་།
དོན་དང་འབྲལ་མེད་ཀྱི་དགོངས་པ་བསྟན་པའི་ལེའུ་སྟེ་ཞེ་བཞི་པའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
སྐྱོན་མེད་ཡོན་ཏན་ཀུན་ལྡན་པས་༎
ཤེས་རབ་ཐབས་ཀྱི་སྤྱོད་པ་ཡིས་༎
ཕྱི་ནང་ཆོས་རྣམས་རྫོགས་པར་ནི་༎
ང་ཡིས་བཤད་ཀྱིས་སེམས་དཔའ་ཉོན་༎
ལྟ་སྒོམ་ངེས་པའི་དོན་གནས་པའི་༎
རྣལ་འབྱོར་ངེས་པའི་སྐལ་ལྡན་དེ་༎
དད་པས་ཀུན་ནས་བསླངས་པ་ཡིས་༎
སྙིང་རྗེའི་རླན་དང་མ་བྲལ་བས་༎
སེམས་བསྐྱེད་རྣམ་གཉིས་དེ་༄༅༎
ལ་རྫོགས་༎
གང་ལའང་མི་རྟོག་རང་གསལ་བའི་༎
ཆོས་ཉིད་ངང་དུ་རང་གནས་པས་༎
བྱིང་རྒོད་གཉིས་ཀྱི་སྐྱོན་བྲལ་གནས་༎
ཞི་གནས་བདེ་བ་དེ་ལ་རྫོགས་༎
ཕྱི་ནང་ཆོས་རྣམས་མ་ལུས་ཀུན་༎
སོ་སོར་རྟོགས་པའི་ཤེས་རབ་ཀྱིས་༎
སྒྱུ་མ་ལྟ་བུར་ཤེས་པའི་ཕྱིར་༎
དངོས་མེད་རྟོགས་པས་ལྷག་མཐོང་རྫོགས་༎
ད་ཡང་རྡོ་རྗེ་སེམས་དཔའ་ཉོན་༎
ལྟ་བའི་ངང་ལ་མཉམ་བཞག་པས་༎
སེར་སྣ་འཛིན་པའི་སེམས་མེད་པས་༎
ཆོས་དང་བདག་ཏུ་མ་མཐོང་ཕྱིར་༎
སྦྱིན་པའི་ཕ་རོལ་ཕྱིན་པ་རྫོགས་༎
ངེས་དོན་རྟོགས་པའི་རྣལ་འབྱོར་པས་༎
ལུས་ངག་ཡིད་ཀྱི་སྤྱོད་པ་ཡིས་༎
མི་དགེ་ཉེས་བྱས་མི་འབྱུང་བས་༎
ཚུལ་ཁྲིམས་ཕ་རོལ་ཕྱིན་པ་རྫོགས་༎
རང་བྱུང་རིག་པའི་རྣལ་འབྱོར་པས་༎
ལྟ་བ་ངེས་པའི་གདེང་ཟིན་པས་༎
ཆོས་ཀྱི་དབྱིངས་སུ་ཀུན་ཤོང་ཕྱིར་༎
བཟོད་པའི་ཕ་རོལ་ཕྱིན་པ་རྫོགས་༎
ངེས་པའི་དོན་ལ་ཡིད་ཆེས་ནས་༎
རང་བྱུང་རིག་པ་ཤེས་པ་ཡིས་༎
ལྟ་བའི་དོན་ལ་མ་ཡེངས་པས་༎
བརྩོན་འགྲུས་ཕ་རོལ་ཕྱིན་པ་རྫོགས་༎
སྔ་ཕྱིས་མ་བསླད་གཉུག་མ་ལ་༎
གཞན་དུ་འཛིན་བྲལ་རང་བྱུང་སྐུ་༎
ཆོས་ཉིད་དོན་ལས་མི་གཡོ་ཕྱིར་༎
བསམ་གཏན་ཕ་རོལ་ཕྱིན་པ་རྫོགས་༎
ཐོས་པའི་ཤེས་རབ་བློ་སྦྱང་ནས་༎
ངེས་པའི་དོན་ནི་མཐར་ཕྱིན་པས་༎
ཆོས་རྣམས་ལྟ་བས་ཐག་ཆོད་ཕྱིར་༎
ཤེས་རབ་ཕ་རོལ་ཕྱིན་པ་རྫོགས་༎
ད་ཡང་རྡོ་རྗེ་སེམས་དཔའ་ཉོན་༎
ལུང་ལྡན་ངེས་པའི་གདམས་ངག་གིས་༎
ཆོས་ཀྱི་དབྱིངས་སུ་ཤེས་པའི་ཕྱིར་༎
སྣང་བ་གང་ཡང་མི་འགོག་པས་༎
ཐབས་ཀྱི་ཕ་རོལ་ཕྱིན་པ་རྫོགས་༎
སྔོན་ནས་དགེ་བའི་ཚོགས་བསགས་པས་༎
བླ་མ་སངས་རྒྱས་ཀུན་དང་ཕྲད་༎
མི་གནས་བླ་མེད་དོན་རྟོགས་པས་༎
སྨོན་ལམ་ཕ་རོལ་ཕྱིན་པ་རྫོགས་༎
ཐོག་མཐའ་མ་རིག་སངས་པ་ལས་༎
ལུང་བསྟན་རང་གི་དོན་ཤར་བས་༎
མ་རིག་མུན་པ་ཀུན་བཅོམ་ཕྱིར་༎
སྟོབས་ཀྱི་ཕ་རོལ་ཕྱིན་པ་རྫོགས་༎
རང་བྱུང་ངོ་བོ་ཉིད་ཀྱི་སྐུ་༎
ཆོས་སྐུའི་རྩ་བ་རབ་རྟོགས་པས་༎
ཡོན་ཏན་མ་ལུས་ཀུན་འདུས་ཕྱིར་༎
ཡེ་ཤེས་ཕ་རོལ་ཕྱིན་པ་རྫཽགས་༎
ད་ཡང་འདུས་པའི་སྙིང་པོ་ཉོན་༎
སངས་རྒྱས་ཀུན་གྱི་མཛད་སྤྱོད་ལ་༎
ཐ་མལ་སྤྱོད་པའི་མིང་མེད་པས་༎
ལུས་ངག་དགེ་བ་མི་མཉམ་ཕྱིར་༎
ཚོགས་ཆེན་མ་ལུས་རྣམ་གཉིས་རྫོགས་༎
རྫོགས་པ་ཆེན་པོ་ངེས་དོན་འདུས་པ་ལས་།
ཆོས་རྣམས་རྫོགས་པའི་མཛད་སྤྱོད་བསྟན་པའི་ལེའུ་སྟེ་ཞེ་ལྔ་པའོ་༎།
། དེ་ནས་འདུས་པའི་ཚོགས་རྣམས་ལ་༎
ཀུན་རིག་རྒྱལ་པོས་བཀའ་སྩལ་པ་༎
སེམས་ཅན་དུས་ན་སངས་རྒྱས་སྤྱོད་༎
གང་ཡང་མ་བཅོས་དེ་བཞིན་ཉིད་༎
ཆོས་སྐུ་རྟོགས་ནས་འགྲོ་དོན་དུ་༎
ཅིར་ཡང་སྣང་བ་སྤྲུལ་པའི་སྐུ་༎
མཛད་པ་བཅུ་གཉིས་མཐར་ཕྱིན་པ་༎
ཐུགས་རྗེའི་སྤྲུལ་པའི་ཀུན་འདུལ་ཡང་༌༎
བློ་ཡི་འདུ་ཤེས་རྡུལ་ཙམ་མེད་༎
ད་ཡང་འདུས་པའི་སྙིང་པོ་ཉོན་༎
བདག་ཏུ་རྟོག་པ་༄༅༎
མེད་པའི་ཕྱིར་༎
གཉིས་མེད་དོན་གཅིག་ཆོས་ཀྱི་སྐུ་༎
མཐུན་འཇུག་སྤྱོད་པ་རྒྱ་མཚོར་ནི་༎
སྤྱོད་པ་སྣ་ཚོགས་ཅི་བདེར་སྤྱོད་༎
པདྨའི་སྐྱེ་ས་འདམ་ཡིན་ཏེ་༎
དེ་ལ་སྐྱོན་གྱིས་གོས་མེད་ལྟར་༎
ཆོས་ཉིད་བླང་དོར་མེད་པར་རྟོགས་༎
ཏིང་འཛིན་ཉམས་པ་རྡུལ་ཙམ་མེད་༎
ཐུན་མོང་མ་ཡིན་རྣལ་འབྱོར་པས་༎
འཆིང་གྲོལ་མེད་ཕྱིར་གོལ་ས་མེད་༎
ད་ཡང་འདུས་པའི་སྙིང་པོ་ཉོན་༎
དེ་དག་རིག་སྤྱོད་ལྟ་བའི་གཟུངས་༎
རྒྱུན་དུ་མི་འབྲལ་དོན་མཛད་པ་༎
སངས་རྒྱས་མཛད་སྤྱོད་དུས་འདིར་འགྲུབ་༎
དེ་ཕྱིར་རྩོལ་མེད་སངས་རྒྱས་ཡིན་༎
རྫོགས་པ་ཆེན་པོ་ངེས་དོན་འདུས་པ་ལས་།
སྤྱོད་པ་འཆིང་གྲོལ་མེད་པ་ཉམས་སུ་བླངས་བ་བསྟན་པའི་ལེའུ་སྟེ་ཞེ་དྲུག་པའོ་༎།
། དེ་ནས་འདུས་པའི་ཚོགས་རྣམས་ལ་།
ཀུན་རིག་སྟོན་པ་ཀུན་བཟང་གིས་༎
དམ་ཚིག་བསྲུང་དང་ཉམས་མེད་པ་༎
ངེས་པའི་དོན་དུ་བཀའ་སྩལ་པ་༎
གདེང་ལྡན་ངེས་པའི་ཡེ་ཤེས་ཀྱིས་༎
བསྲུང་དུ་མེད་པའི་དམ་ཚིག་སྟེ་༎
ཡེ་བསྲུང་ཆེན་པོའི་ངང་དུ་བསྡམ་༎
སྡོམ་པ་ཕྱི་ནང་དམ་ཚིག་ཀྱང་༌༎
གདུལ་བྱ་ཇི་ལྟར་འདོད་པ་སྟོན་༎
ཐ་སྙད་ཙམ་དུ་འདུལ་མོད་ཀྱང་༌༎
དམ་དུ་བཅའ་བ་རྡུལ་ཙམ་མེད་༎
ཆོས་སྐུ་ཐུགས་ཀྱི་མཚན་ཉིད་དེ་༎
དེ་ཡི་ངང་དང་མི་འབྲལ་ན་༎
ཡེ་བསྲུང་གདེང་དང་ལྡན་པའི་ཕྱིར་༎
དམ་དུ་བཅས་ཀྱང་སྐྱོན་མེད་ཕྱིར་༎
དངོས་པོ་མེད་པ་ནམ་མཁའ་འདྲ་༎
ད་ཡང་རྡོ་རྗེ་སེམས་དཔའ་ཉོན་༎
ང་ཡི་ཆོས་ཉིད་དམ་ཚིག་ནི་༎
མ་བཅོས་མཁའ་ལ་ཉི་ཤར་འདྲ་༎
མུན་པ་མེད་པར་རང་གསལ་བ་༎
ལྷངས་ཀྱིས་རྟོགས་ན་ལྟ་བ་ཡིན་༎
རང་གི་ཤེས་པ་གཉུག་མ་ཡིས་༎
དོན་ལ་མ་ཡེངས་ཏིང་འཛིན་ལ་༎
སྣང་བའི་ཡུལ་ལ་མ་ཞེན་པ་༎
གང་ཡང་མ་བཀག་སྤྱོད་པའི་ཕུལ་༎
ངེས་དོན་རྟོགས་པའི་ཆོས་ཉིད་ལ་༎
མི་འདའ་དམ་ཚིག་བསྲུང་བ་སྟེ་༎
བསྲུང་དུ་མེད་པས་ཉམས་པ་མེད་༎
དེ་ཕྱིར་ཡེ་ཤེས་འབྲལ་མེད་པའི་༎
དབྱིངས་ནས་རིག་པ་རང་ལ་ཤར་༎
སྣ་ཚོགས་བསགས་པའི་ཀུན་གཞི་ཡི་༎
སྔ་ཕྱི་གྲུབ་པ་ག་ལ་ཡོད་༎
ད་ཡང་འདུས་པའི་སྙིང་པོ་ཉོན་༎
ལུང་ལྡན་ངེས་པའི་དོན་བསྟན་པའི་༎
སེམས་རྟོགས་མ་བརྗེད་ལྟ་བ་ལ་༎
རྒྱུན་དུ་འབྲལ་མེད་དམ་ཚིག་བླང་༌༎
རང་བྱུང་ཆོས་སྐུ་ཆེན་པོ་ལ་༎
བརྩོན་འགྲུས་མ་ཡེངས་གུས་པའི་ཐབས་༎
ལུང་ལྡན་ངེས་པའི་གདམས་ངག་ལ་༎
ཤེས་རབ་གོ་ཆ་དད་པའི་ལམ་༎
ཡིད་ཆེས་གདེང་གིས་འགྱུར་བ་མེད་༎
ད་ཡང་རྡོ་རྗེ་སེམས་དཔའ་ཉོན་༎
དེ་ཉིད་གོམས་ཤིང་བརྟན་པའི་ཚེ་༎
ཤེས་རིག་མ་ཉམས་གསལ་བའི་རྟགས་༎
དེ་ལྡན་ཆོས་ཉིད་མངོན་དུ་རྟོགས་༎
དེ་ཕྱིར་དམ་ཚིག་ཀུན་གྱི་མཆོག་། དེ་ལྟའི་རྣལ་འབྱོར་གང་རུང་གིས་༎
སྤོང་སྡུད་ཞེན་པ་མེད་པའི་ཕྱིར་༎
ཡུལ་ནི་མ་འགགས་ཆོས་ཀྱི་དབྱིངས་༎
བླ་མ་རྡོ་རྗེ་སློབ་དཔོན་ལ་༎
གཡོ་སྒྱུ་མེད་པའི་དམ་ཚིག་གིས་༎
འགལ་སེམས་རྡུལ་ཙམ་མེད་པའི་ཕྱིར་༎
སྤྱོད་༄༅༎
པར་མ་ཆགས་ཁོང་ཁྲོ་མེད་༎
མཆེད་དང་ལྕམ་དྲལ་ལ་སོགས་པའི་༎
བརྩེ་གདུང་ཆོས་བྱེད་མི་འགྱོད་པ་༎
ངེས་དོན་རྟོགས་པའི་ཡེ་ཤེས་ལ་༎
རིག་པ་སོ་ཐུབ་དགོན་པའི་མཆོག་། ད་ཡང་འདུས་པའི་སྙིང་པོ་ཉོན་༎
དུས་དང་སྤྱོད་ལམ་ཐམས་ཅད་དུ་༎
རྒྱུན་དུ་གསལ་ཐེབས་ཆོས་སྤྱོད་ཡིན་།
དམ་ཚིག་ཆེན་པོའི་ཆོས་ཉིད་ལ་༎
རྒྱུན་དུ་མི་འབྲལ་ལྷ་དྲན་ཕྱིར་༎
མཚམས་མེད་བྱས་ཀྱང་ངེས་པའི་དོན་༎
དེ་ལྡན་ཉེས་པ་རྡུལ་ཙམ་མེད་༎
རྫོགས་པ་ཆེན་པོ་ངེས་དོན་འདུས་པ་ལས་༎
དམ་ཚིག་བསྲུང་ཉམས་མེད་པའི་ལེའུ་སྟེ་ཞེ་བདུན
པའོ་༎ ༎ དེ་ནས་འདུས་པའི་འཁོར་རྣམས་ལ
༎ ཀུན་རིག་སྟོན་པ་ཀུན་བཟང་གིས་༎
ཕྲིན་ལས་རྫོགས་པར་བཀའ་སྩལ་པ་༎
དཔེར་ན་ཡིད་བཞིན་ནོར་བུ་ལ་༎
དགོས་འདོད་ཐམས་ཅད་འབྱུང་བ་བཞིན་༎
ཡེ་ཤེས་རིག་པའི་དབང་ཐོབ་ཕྱིར་༎
ཕྱི་ནང་དབང་རྣམས་དེ་ལ་རྫོགས་༎
ཕྱོགས་བཅུ་ཡེ་ཤེས་ལྷུན་གྲུབ་པས་༎
མི་རྟོག་ཡེ་ཤེས་གེགས་བསལ་ནས་༎
གནོད་བྱེད་མཚམས་བརྟོལ་མེད་པའི་ཕྱིར་༎
ཕྱི་ནང་མཚམས་ཀུན་དེ་ལ་རྫོགས་༎
རང་བཞིན་དག་པའི་ངོ་བོ་ལ་༎
འཁོར་བའི་སྐྱོན་གྱིས་མ་གོས་ཕྱིར་༎
མ་རིག་རྣམ་རྟོག་སྒྲིབ་མེད་པས་༎
དོན་གྱི་བཤགས་པ་དེ་ལ་རྫོགས་༎
ཡེ་ནས་རང་བྱུང་ཆོས་སྐུ་ལ་༎
འཁོར་འདས་གཞི་ལ་མེད་པའི་ཕྱིར་༎
གཉིས་མེད་དོན་ལ་བློ་གནས་པས་༎
བྱིན་ཆེན་དབབ་པ་དེ་ལ་རྫོགས་༎
དུག་ཉིད་སྦྱོར་ཤེས་སྨན་གྱི་མཆོག་། དུག་ལྔ་རང་གྲོལ་ཡེ་ཤེས་ཀྱིས་༎
ཉོན་མོངས་བདུད་རྩི་ཆེན་པོ་ལ་༎
ཡེ་ཤེས་བྱིན་བརླབས་དེ་ལ་རྫོགས་༎
བག་ཆགས་བརྟས་པའི་སྣང་བ་ལ་༎
མོས་པའི་ཏིང་འཛིན་དབང་བསྒྱུར་བ་༎
འབྱུང་བ་ལྔ་ཡིས་ཀུན་ཁྱབ་པ་༎
དབང་ཆེན་རིམ་པའི་ཕྲིན་ལས་རྫོགས་༎
ཕྱོགས་བཞི་རང་བཞིན་ལྷུན་གྲུབ་པས་༎
རིན་ཆེན་ལྔ་ལས་བྱས་པ་ཡི་༎
གཞལ་ཡས་ཁང་ཆེན་ཕྲིན་ལས་རྫོགས་༎
རྟོག་ཚོགས་ལྷ་རུ་གནས་བསྒྱུར་བས་༎
འཁྲུལ་སྣང་མེད་པར་གནས་པའི་ཕྱིར་༎
རིག་ཚོར་དོན་གྱིས་ལྷར་གསལ་བས་༎
ཡེ་ཤེས་ལྷ་རྣམས་དེ་ལ་རྫོགས་༎
འཁོར་འདས་གཞི་ལ་མེད་པའི་ཕྱིར་།
ཀུན་ཏུ་བཟང་པོའི་ངོ་བོ་ལས་༎
སངས་རྒྱས་སེམས་ཅན་གཉིས་མེད་ཕྱིར་༎
སྤྱན་དྲངས་བསྟིམ་པ་དེ་ལ་རྫོགས་༎
ཡེ་ནས་གནས་པའི་རང་བྱུང་དེ་༎
རང་ཆས་ཡོད་ཕྱིར་མ་བཙལ་བའི་༎
ཆོས་ཉིད་དོན་ལ་མི་འགྱུར་བས་༎
བརྟན་པར་བཞུགས་པའི་ཕྲིན་ལས་རྫོགས་༎
གཞི་ལ་སྐྱོན་ཡོན་མེད་པའི་ཕྱིར་༎
རང་བྱུང་ཕྱི་ནང་མེད་པས་ན་༎
བཟང་ངན་བླང་དོར་མི་བྱེད་པས་༎
ཟིལ་གྱིས་མནན་པའི་ཕྲིན་ལས་རྫོགས་༎
ཡང་དག་སངས་རྒྱས་དགོངས་པ་ལ་༎
དབྱེར་མེད་གཅིག་ཏུ་རྫོགས་པ་ཡིས་༎
ཐམས་ཅད་འདྲེན་པ་ཆེན་པོ་སྟེ་༎
ནན་ཏན་ཕྱག་རྒྱ་དེ་ལ་རྫོགས་༎
ཡེ་ཤེས་ལྷ་ཡི་ང་རྒྱལ་གྱིས་༎
ལུས་ངག་ཡིད་ཀྱི་བྱ་བ་ཀུན་༎
བསྒུལ་བསྐྱོད་ཐམས་ཅད་ཡེ་ཤེས་རོལ་༎
ཕྱག་རྒྱའི་མཆོད་༄༅༎
བཞིན་སྙིང་རྗེ་ཆགས་༎
ཞེན་པ་གང་ཡང་མེད་པའི་ཕྱིར་༎
དེ་ཡང་འགག་མེད་རོལ་པ་ཡིན་༎
གོལ་དང་ལྟུང་བ་མེད་པའི་ཕྱིར་༎
ཆོས་ཉིད་གཞན་དང་ཕྲག་དོག་མེད་༎
དེ་ཕྱིར་རང་བྱུང་ཆེན་པོར་ཤར་༎
དེ་ཡང་འགག་མེད་རོལ་པ་ཡིན་༎
ད་ཡང་འདུས་པའི་སྙིང་པོ་ཉོན་༎
འབྱུང་བ་འདོད་ཡོན་དུག་ལྔ་ཡང་༌༎
ཐམས་ཅད་ཡེ་ཤེས་ཆོས་སྐུར་ཤར་༎
ཀུན་གཞི་རང་བྱུང་དེ་ཤེས་པས་༎
ཀུན་ལ་དབང་བསྐུར་ཐོབ་པ་ཡིན་༎
རྫོགས་པ་ཆེན་པོ་ངེས་དོན་འདུས་པ་ལས་།
རོལ་པ་འགག་མེད་ཀྱི་གཏན་ཚིགས་བསྟན་པའི་ལེའུ
སྟེ་རེ་ལྔ་པའོ་༎ ༎ དེ་ནས་ཀུན་རིག
སྟོན་པ་ཡིས་༎ འདུས་པའི་འཁོར་ལ་བཀའ་སྩལ་པ་༎
མཚན་ཉིད་གཉིས་མེད་གཏན་ཚིགས་ཀྱི་༎
ངེས་དོན་རྩ་བ་ཆོས་སྐུ་ལ་༎
ལུང་ལྡན་རྐྱེན་གྱིས་ཡིད་ཆེས་བྱ་༎
སངས་རྒྱས་སེམས་ཅན་ངོ་བོ་ལ་༎
རང་བྱུང་ཡིན་ཕྱིར་གཉིས་སུ་མེད་༎
ད་ཡང་རྡོ་རྗེ་སེམས་དཔའ་ཉོན་༎
དེ་ཉིད་རྟོགས་པས་འཁོར་འདས་དག་། དེ་ཕྱིར་མཚན་ཉིད་གཉིས་སུ་མེད་༎
ཕྱི་དང་ནང་དང་སྣོད་དང་བཅུད་༎
མཐོ་རིས་ངན་སོང་དགེ་དང་སྡིག་། དག་དང་མ་དག་གཙང་རྨེ་དང་༌༎
ཡིན་དང་མིན་དང་བླང་དོར་དང་༌༎
བྱ་དང་མི་བྱ་སྐྱོན་ཡོན་སོགས་༎
ཐ་སྙད་གཉིས་སུ་གསུངས་པ་ཀུན་༎
དཔེར་ན་རི་བོང་རྭ་བཞིན་དུ་༎
ཚིག་ཏུ་ཡོད་ལ་དོན་ལ་མེད་༎
དེ་ཕྱིར་མཚན་ཉིད་གཉིས་མེད་པའི་༎
གཏན་ཚིགས་ཆེན་པོར་བཞག་པ་ཡིན་༎
ད་ཡང་འདུས་པའི་སྙིང་པོ་ཉོན་༎
མཐའ་དང་བྲལ་བའི་ཆོས་སྐུ་འདི་༎
མེད་པ་མ་ཡིན་དྲན་དང་ཚོར་༎
ཆད་པ་མ་ཡིན་རིག་ཅིང་གསལ་༎
རྟག་པ་མ་ཡིན་དངོས་པོ་མེད་༎
གཉིས་སུ་མ་སོང་ཟླ་བོ་མེད་༎
གཅིག་ཏུ་མ་སོང་ཀུན་ལ་ཡོད་༎
ད་ཡང་རྡོ་རྗེ་སེམས་དཔའ་ཉོན་༎
ཆོས་ཅན་རང་གི་མཚན་ཉིད་ནི་༎
གདོད་ནས་གཉིས་སུ་མེད་པ་ཡི་༎
ཆོས་རྣམས་རྩ་བ་གཅིག་པའི་དོན་༎
གཏན་ཚིགས་དག་གིས་ཡིད་ཆེས་བྱ་། ། གཉིས
མེད་ཅེས་སུ་བཏགས་པ་ནི་། ། འདྲེས་པའི
དོན་གྱིས་མ་ཡིན་ཏེ་། ། གང་དང་མ
འདྲེས་རང་བྱུང་སྐུ་༎
ཆད་དང་གཉིས་མེད་མ་ཡིན་ཏེ་།  ། སངས་རྒྱས་སྙིང་པོ་ཆོས་སྐུ་ཡོད་༎
དེ་ཕྱིར་གཞི་ལ་འཁོར་འདས་མེད་༎
གཉིས་ཀ་མེད་ཕྱིར་མཐར་མ་རིག་། རང་བྱུང་ཆོས་སྐུ་ནམ་མཁའ་འདྲ་༎
རྫོགས་པ་ཆེན་པོ་ངེས་དོན་འདུས་པ་ལས་༎
མཚན་ཉིད་གཉིས་སུ་མེད་པའི་གཏན་ཚིགས་བསྟན་པའི
ལེའུ་སྟེ་རེ་དྲུག་པའོ་༎ ༎ དེ་ནས་འདུས
པའི་འཁོར་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
ངོ་བོ་ཉིད་དུ་སྔོ་གྲོལ་བ་༎
གཏན་ཚིགས་ངེས་པར་ཡིད་ཆེས་དོན་། ། ལུས
ངག་རྩོལ་བ་མེད་པའི་ཕྱིར་། ། རང་བྱུང
ཇོ་ལ་འཆིང་གྲོལ་མེད་༎
དེ་ཕྱིར་ངོ་བོ་ཉིད་དུ་གནས་༎
ད་ཡང་རྡོ་རྗེ་སེམས་དཔའ་ཉོན་༎
གཟུང་འཛིན་སྐྱོན་གྱིས་མ་གོས་པས་༎
རྣམ་རྟོག་ཇོ་ནི་རང་སར་གྲོལ་༎
དེ་ཕྱིར་ངེས་དོན་ཡེ་ཤེས་ཀློང་༌༎
རྒྱུ་དང་རྐྱེན་ལས་མ་བྱུང་བས་།  ། རང་བྱུང་ངོ་བོ་ཉིད་ཀྱི་སྐུ་༎
དེ་ཉིད་རྟོགས་པས་ཆོས་སྐུར་གྲོལ་༎
ཡང་དག་སངས་རྒྱས་འདི་ལས་མེད་༎
ད་ཡང་རྡོ་རྗེ་སེམས་དཔའ་ཉོན་༎
ཆོས་ཉིད་དུས་གསུམ་མི་འགྱུར་ཕྱིར་༎
ལས་ཀྱི་དབང་དུ་གཞི་མི་འགྱུར་༎
དེ་ཕྱིར་ཆོས་སྐུ་རྟོགས་པས་གྲོལ་༎
དེ་ལས་སོགས་པ་གང་ཡང་མེད་༎
ངེས་པའི་ལུང་ལྡན་ཡིད་ཆེས་པའི་༎
ངེས་པའི་གདེང་རྙེད་རྣལ་འབྱོར་པས་༎
མི་ཡི་ལུས་ནི་འདི་ཉིད་༄༅༎
ལས་༎
སངས་རྒྱས་འབྲས་བུ་ད་ལྟ་ཐོབ་༎
དེ་ཕྱིར་རང་བློ་ངོ་བོ་ཉིད་༎
དུས་འདིར་རྩོལ་བས་བཙལ་དུ་མེད་༎
འཛིན་མེད་གསལ་བས་སྒོམ་དུ་མེད་༎
དེ་ཕྱིར་ཡང་དག་དགོངས་པའི་གདེང་༌༎
དེ་དང་སུ་ལྡན་རྣལ་འབྱོར་མཆོག་། ད་ཡང་འདུས་པའི་སྙིང་པོ་ཉོན་༎
བྱང་ཆུབ་སེམས་ནི་རྣམ་དག་པས་༎
དེ་དོན་རང་བྱུང་དོན་རྟོགས་པས་༎
སངས་རྒྱས་གཞན་དུ་བསྒྲུབ་མི་དགོས་༎
དེ་ཕྱིར་ལུང་ལྡན་གདམས་ངག་གཅེས་༎
ཆོས་ཉིད་དག་ཏུ་བློ་གྲོལ་ཕྱིར་༎
ཉོན་མོངས་དུག་ལྔ་རང་སར་གྲོལ་༎
དེ་ལ་སྐྱོན་གྱིས་མ་གོས་ཏེ་༎
རང་བྱུང་ལུས་ལ་ཡེ་ཤེས་ཐུགས་༎
སེམས་ཅན་རང་བློ་འཛིན་པ་མེད་༎
དེ་ཕྱིར་ཉམས་པ་རྡུལ་ཙམ་མེད་༎
ད་ཡང་འདུས་པའི་སྙིང་པོ་ཉོན་༎
འཇིག་རྟེན་མ་ལུས་ཐམས་ཅད་ཀུན་༎
བསམ་གྱིས་མི་ཁྱབ་ཚིག་གྱུར་ཀྱང་༌༎
ནམ་མཁའ་ཚིག་པར་མི་འགྱུར་བཞིན་༎
ངེས་དོན་རྟོགས་པའི་རྣལ་འབྱོར་ལ་༎
ལྷ་སྲིན་མཁའ་འགྲོས་དགྲར་ལངས་ཀྱང་༌༎
གནོད་པས་མི་ཚུགས་ཇི་བཞིན་བྱེད་༎
དེ་ཕྱིར་ལུང་ལྡན་ཤིན་ཏུ་གཉན་༎
རྫོགས་པ་ཆེན་པོ་ངེས་དོན་འདུས་པ་ལས་།
རང་བློ་ངོ་བོ་ཉིད་དུ་གྲོལ་བའི་གཏན་ཚིགས་བསྟན་པའི་ལེའུ་སྟེ་རེ་བདུན་པའོ་༎།
། དེ་ནས་ཀུན་རིག་སྟོན་པ་ལ་༎
འདུས་པའི་འཁོར་གྱི་དོན་ཆེད་དུ་༎
རྡོ་རྗེ་སེམས་དཔས་འདི་སྐད་གསོལ་༎
ངེས་དོན་གདུལ་བྱ་འབྲས་བུ་ཡི་༎
སྐུ་གསུམ་སྟོན་པ་ཇི་ལྟར་འབྱུང་༌༎
དེ་འཁོར་ལས་ཅན་གང་ལ་གསུངས་༎
འགྱུར་མེད་རྒྱུན་གྱི་དཔེ་དོན་གང་༌༎
མཉམ་པའི་རྒྱལ་པོས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
ཀུན་རིག་སྟོན་པས་བཀའ་སྩལ་པ་༎
སངས་རྒྱས་ངོ་བོ་སྐུ་གསུམ་ལས་༎
ཆོས་སྐུར་རང་བྱུང་རིག་པ་དེ་༎
དུས་གསུམ་དག་ཏུ་སྐྱེ་འགག་མེད་༎
འགྲོ་འོང་མེད་པར་ཡེ་ནས་གནས་༎
ད་ཡང་འདུས་པའི་སྙིང་པོ་ཉོན་༎
ངེས་དོན་ཆོས་སྐུའི་མཐུན་དཔེ་ནི་༎
འདུས་མ་བྱས་པའི་ནམ་མཁའ་ཆེ་༎
དངོས་མེད་ཀུན་ཁྱབ་དུས་གསུམ་གཅིག་། མཐའ་དབུས་རིས་སུ་དབྱེ་རུ་མེད་༎
དེ་དོན་རང་བྱུང་ངོ་བོ་དེ་༎
ཚིག་ཏུ་བརྗོད་མེད་རང་རིག་སྐུ་༎ ཐུགས་ལ་གསལ་ཕྱིར་ངེས་ཤེས་པས་༎
དེ་ཕྱིར་ཀུན་བཟང་ཆོས་ཀྱི་སྐུ་༎
ཞིང་ཁམས་ཆོས་ཉིད་བདེ་བའི་ཀློང་༌༎
རང་བཞིན་འོག་མིན་བྱང་ཆུབ་ཐུགས་༎
དེ་ལས་འགྱུར་བ་རྡུལ་ཙམ་མེད་༎
རང་བྱུང་རིག་པ་རྣམ་པར་དག་། སྙིང་པོ་ཆོས་སྐུ་ཐུགས་སྒོ་ན་༎
རྒྱུ་འབྲས་གཞི་ལ་མེད་པའི་དོན་༎
ཆོས་ཉིདརྩོལ་བྲལ་སྙིང་པོ་ཡིས་༎
འཁོར་འདས་མ་རིག་ལྷུན་རྫོགས་ཆོས་༎
ཆོས་སྐུ་སྟོན་པ་ཀུན་བཟང་གིས་༎
དགོངས་པའི་ངེས་དོན་བྱིན་བརླབས་ཀྱིས་༎
ཕྱོགས་བཅུའི་ཉིད་ལས་མི་གཞན་འཁོར་༎
དུས་གསུམ་སངས་རྒྱས་ཉིད་ལ་བཤད་༎
རྫོགས་པ་ཆེན་པོ་ངེས་དོན་འདུས་པ་ལས་།
ཆོས་སྐུའི་གདུལ་བྱ་བསྟན་པའི་ལེའུ་སྟེ་རེ་བརྒྱད་པའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་རིག་རྒྱལ་པོས་བཀའ་གྣལ་པ་༎
སངས་རྒྱས་ལོངས་སྤྱོད་རྫོགས་པའི་སྐུ་༎
དེ་ཡི་གདུལ་བྱ་ངེས་པར་འབྱུང་༌༎
དེ་དོན་ལེགས་པར་བཤད་ཀྱིས་ཉོན་༎
ལོངས་སྐུ་འབྱུང་བའི་མཐུན་དཔེ་ནི་༎
ནམ་མཁའ་དངོས་མེད་སྟོང་པ་ལ་༎
གཞའ་ཚོན་རྣམ་ལྔ་མ་འདྲེས་གསལ་༎
དེ་ཙམ་ཉིད་ནས་དངོས་མེད་ཡིན་༎
དེ་བཞིན་རང་གི་ངོ་བོ་ཡང་༌༎
སྐྱེ་མེད་ཆོས་སྐུ་ཉིད་ཀྱི་རྩལ་༎
རིགས་ལྔ་སྐུ་མདོག་བརྒྱན་པ་འབྱུང་༌༎
དེ་ཕྱིར་ལོངས་སྐུའི་སངས་རྒྱས་༄༅༎
ཡིན་།
ཀུན་གཞི་ཆོས་སྐུའི་གཞི་ཆ་ལ་༎
སྔ་ཕྱི་བག་ཆགས་མེད་པར་གསལ་༎
འབྱུང་ལྔའི་རོལ་པ་སྣ་ཚོགས་ཀྱང་༌༎
ཞེན་པ་མེད་ཕྱིར་ཆོས་ཉིད་དབྱིངས་༎
ཡང་དག་ངེས་པའི་འབྲས་བུ་རྙེད་༎
ལོངས་སྤྱོད་རྫོགས་པའི་སྐུའི་སྒོ་ནས་༎
ལྡེམ་དགོངས་ཕྱི་ནང་གསང་བའི་དོན་༎
ས་བཅུའི་རིག་འཛིན་སེམས་དཔའ་ལ་༎
གསང་སྔགས་རང་གི་ངོ་བོས་སྟོན་༎
རྫོགས་པ་ཆེན་པོ་ངེས་དོན་འདུས་པ་ལས་།
ལོངས་སྐུའི་འཁོར་གྱི་གདུལ་བྱ་བསྟན་པའི་ལེའུ་སྟེ
རེ་དགུ་པའོ་༎ ༎ དེ་ནས་འདུས་པའི་ཚོགས
རྣམས་ལ་༎ ཀུན་རིག་སྟོན་པས་བཀའ་སྩལ་པ་༎
སྤྲུལ་པའི་སྐུ་ཡི་སངས་རྒྱས་ནི་༎
ཇི་ལྟར་སྟོན་ཕྱིར་སྤྲུལ་པའི་སྐུ་༎
འགྲོ་བའི་དོན་ཕྱིར་གདུལ་བྱ་ལ་༎
ཅི་རིགས་པར་ནི་དོན་མཛད་དོ་༎
ད་ཡང་འདུས་པའི་སྙིང་པོ་ཉོན་༎
གཞན་དོན་སྤྲུལ་སྐུའི་མཐུན་དཔེ་ནི་༎
ངེས་མེད་བྲག་ཆ་ཁྱུང་དང་ནི་༎
སེང་གེ་ཆུ་ཟླ་གཟུགས་བརྙན་དང་༌༎
ཨུ་དུམ་ཝ་རའི་མེ་ཏོག་འདྲ་༎
སྤྲུལ་སྐུ་རང་གི་ངོ་བོ་ནི་༎
ཐུབ་པ་དྲུག་ཏུ་སྐུ་སྤྲུལ་ཏེ་༎
མི་ཡིས་ཤཀྱ་ཐུབ་པར་མཐོང་༌༎
ལྷ་མི་རྣམས་ཀྱི་སྟོན་པ་ཡིན་༎
ད་ཡང་རྡོ་རྗེ་སེམས་དཔའ་ཉོན་༎
ཞིང་ཁམས་གསུམ་ཀྱི་གནས་འདི་ཡི་༎
འགྲོ་དྲུག་སེམས་ཅན་ལས་དག་ནས་༎
ཚོགས་གཉིས་བསག་ཐབས་ལ་བརྟེན་ནས་༎
སྒྲིབ་སྦྱངས་འབྲས་བུ་རིམ་གྱིས་འབྱུང་༌༎
སྤྲུལ་སྐུའི་གསུང་གི་སྒོ་ནས་ནི་༎
གང་ལ་གང་འོས་དྲང་དོན་དུ་༎
དགེ་སྡིག་རྒྱུ་འབྲས་གཉིས་ཀྱི་ཆོས་༎
སྡེབ་སྦྱོར་ལེགས་པའི་ཚིག་ཏུ་སྟོན་༎
རྫོགས་པ་ཆེན་པོ་ངེས་དོན་འདུས་པ་ལས་།
སྤྲུལ་སྐུའི་འཁོར་གྱི་གདུལ་བྱ་བསྟན་པའི་ལེའུུ་སྟེ
བདུན་ཅུ་པའོ་༎ ༎ དེ་ནས་འདུས་པའི་འཁོར
རྣམས་ལ་༎ ཀུན་རིག་སྟོན་པས་བཀའ་སྩལ་པ་༎
འབྲས་བུ་ངེས་པར་མཐར་ཐུག་ཕྱིར་༎
ཆེ་བའི་ཡོན་ཏན་གཏན་ལ་དབབ་༎
དེ་དོན་ལེགས་པར་ངས་བཤད་ཉོན་༎
འཁོར་འདས་གཉིས་ཀྱི་གཞི་གྱུར་པ་༎
རང་བྱུང་ངོ་བོ་ཉིད་ཀྱི་སྐུ་༎
དེ་ལས་འཁོར་འདས་ཐམས་ཅད་སྐྱེས་༎
གཞི་ལ་འཁོར་འདས་གྲུབ་པ་མེད་༎
འཁྲུལ་ངོར་བདེན་གྱིས་དོན་ལ་མེད་༎
དེ་ཕྱིར་རང་བྱུང་ཀུན་གྱི་གཞི་༎
དེ་ལ་བསྐྱེད་པར་ནུས་པ་མེད་༎
དེ་ཡང་རྡོ་རྗེ་སེམས་དཔའ་ཉོན་༎
དཔེར་ན་གསེར་རྒྱུ་གཅིག་པ་ལ་༎
དབྱིབས་དང་གཟུགས་ནི་ཐ་དད་པ་༎
བྱས་པ་དེ་དག་མིང་རེ་གྲགས་༎
གྲགས་ཀྱང་གསེར་གྱི་ངོ་བོ་གཅིག་། དེ་བཞིན་འཁོར་འདས་སྣ་ཚོགས་ལ་༎
བླུན་པོ་རྣམས་ཀྱིས་ཐ་དད་བཟུང་༌༎
དེ་ལ་སྤང་སྡུད་ཞེན་པ་བྱས་༎
གཞི་ལ་ངོ་བོ་གཅིག་ལས་མེད་༎
དེ་ཡང་འདུས་པའི་སྙིང་པོ་ཉོན་༎
དཔེར་ན་ནོར་བུ་རིན་ཆེན་ལྟར་༎
རྙེད་པ་ཡོད་ལ་སྟོར་བ་མེད་༎
རང་བྱུང་ངོ་བོ་རྟོགས་པ་ལ་༎
མ་བཙལ་ཡོན་ཏན་ཐམས་ཅད་བྱུང་༌༎
དེ་ཕྱིར་ཆོས་སྐུ་ཉིད་ཀྱི་རྩལ་༎
རྟོགས་པའི་བྱིན་རླབས་སྐུ་གསུམ་བྱུང་༌༎
ཆོས་སྐུ་ཀུན་བཟང་ངེས་དོན་ལ་༎
རྟོགས་པས་ཕྱོགས་ཕྱིར་ཡེ་སངས་རྒྱས་༎
ད་ཡང་འདུས་པའི་སྙིང་པོ་ཉོན་༎
སྐུ་ཡི་སྤྲུལ་པ་སྣང་མཛད་ཀྱིས་༎
དག་པ་སྤྱོད་པའི་རྣལ་འབྱོར་ལ་༎
ཕྱི་རྒྱུད་རྣམ་གསུམ་ཆོས་བསྟན་ཏེ་༎
རྡོ་རྗེ་འཛིན་པའི་ས་རུ་བཏགས་༎
དཔེར་ན་གསེར་སྤྲུལ་མིག་གིས་ནི་༎
འདོད་པའི་ཡོན་ཏན་རྣམ་ལྔ་ཡང་༌༎
དུས་གཅིག་ཉམས་སུ་མྱོང་བ་ཡིན་༎
དར་ཡ་ཀན་གྱི་སྨན་མཆོག་བཞིན་༎
སྐུ་དང་ཡེ་ཤེས་མ་ལུས་པའི་༎
ཆེ་བའི་ཡོན་ཏན་འབྱུང་འདོད་པས་༎
གཞན་དོན་སྨོན་ལམ་མཐར་ཕྱིན་པ་༎
ལོངས་སྤྱོད་༄༅༎
རྫོགས་སྐུའི་འགྲོ་དོན་བྱེད་༎
ད་ཡང་འདུས་པའི་སྙིང་པོ་ཉོན་༎
ཐུགས་ཀྱི་སྤྲུལ་པ་བྱུང་བ་ནི་༎
རྡོ་རྗེ་སེམས་དཔའ་ཉིད་ཡིན་ཏེ་༎
སྣོད་དང་ལྡན་པའི་རིག་འཛིན་ལ་༎
རྒྱུད་ལུང་གཉིས་ཀྱི་ངེས་པའི་ཆོས་༎
སྐྱེ་བ་གཅིག་ཏུ་བསྒྲུབ་གྱུར་ན་༎
རྡོ་རྗེ་འཆང་གི་ས་ལ་འདུག་། ད་ཡང་འདུས་པའི་སྙིང་པོ་ཉོན་༎
སྨན་མཆོག་རྒྱལ་པོ་ཆེན་པོ་ནི་༎
ལྷ་ཡི་བདུད་རྩི་མ་གི་ཏས་༎
ཤི་བ་ཀུན་བསླང་སྨན་གྱི་མཆོག་། གང་ལ་རེག་པས་འཚོ་བ་ལྟར་༎
ཡང་ཏིག་ཐིག་ལེ་ཉག་གཅིག་ལ་༎
ངེས་པའི་ལུང་ལྡན་དོན་བསྟན་ན་༎
ལུས་ངག་རྩོལ་བ་མི་དགོས་ཕྱིར་༎
བསྟན་དང་སངས་རྒྱས་དུས་མཉམ་བྱུང་༌༎
དེ་ཕྱིར་མན་ངག་ཤེས་པས་ཆོག་། ད་ཡང་འདུས་པའི་སྙིང་པོ་ཉོན་༎
གསུང་གི་སྤྲུལ་པ་ཤཀ་ཐུབ་ཀྱིས་༎
སེམས་ཅན་སྐྱེ་བོ་ལས་དག་ལ་༎
སྡེ་སྣོད་རྣམ་པ་གསུམ་གྱི་ཆོས་༎
བསྐལ་པ་གྲངས་མེད་རྣམ་གསུམ་ན་༎
འབྲས་བུ་བཅུ་གཅིག་ས་གནོན་འདོད་༎
ད་ཡང་འདུས་པའི་སྙིང་པོ་ཉོན་༎
དཔེར་ན་དཔག་བསམ་ལྗོན་ཤིང་ལས་༎
བསོད་ནམས་ཆེ་ཆུང་རིམ་པ་ཡིས་༎
འབྲས་བུ་སྣ་ཚོགས་རབ་འབྲིང་འབྱུང་༌༎
དེ་ཕྱིར་ལས་དང་རྐྱེན་ལས་འབྱུང་༌༎
དེ་བཞིན་དྲང་དོན་ཆོས་རྣམས་ཀུན་༎
གང་ཟག་བློ་ཡི་རིམ་པ་ལ་༎
ཅི་རིགས་པ་ཡི་ཆོས་བསྟན་པས་༎
འབྲས་བུ་ལྷ་དང་མི་རུ་སྐྱེ་༎
ད་ཡང་འདུས་པའི་སྙིང་པོ་ཉོན་༎
དྲང་དོན་ཆོས་ཀྱིས་སངས་མི་རྒྱ་༎
ཨ་མྲའི་འབྲས་བུ་སྨིན་མི་སྲིད་༎
མ་རྟོགས་ཆོས་ཀུན་ཅི་སྤྱད་ཀྱང་༌༎
རྣམ་པར་གྲོལ་བར་མི་འགྱུར་རོ་༎
རྫོགས་པ་ཆེན་པོ་ངེས་དོན་འདུས་པ་ལས་།
རང་རིག་འབྲས་བུ་མཐར་ཐུག་པའི་ལེའུ་སྟེ་དོན་གཅིག་པའོ་༎།
། དེ་ནས་འདུས་པའི་འཁོར་རྣམས་ལ་༎
འགྱུར་མེད་དོན་གྱི་དཔེ་དོན་ནི་༎
ཀུན་རིག་སྟོན་པས་བཀའ་སྩལ་པ་༎
ཆུ་བོ་ཆེན་པོའི་དཔེ་བཞི་ཡིས་༎
མི་འགྱུར་དོན་ཆེན་དེས་མཚོན་པ་༎
བཤད་ཀྱང་འཁོར་རྣམས་ལེགས་པར་ཉོན་༎
ཆུ་གཞན་སྐྱེ་འབྲི་ཡོད་མོད་ཀྱི་༎
ཆུ་བོ་ཆེན་པོ་གང་ག་ལ་༎
དབྱར་སྐྱེ་དགུན་འབྲི་མེད་པར་ནི་༎
རྒྱུན་མི་ཆད་པར་རྟག་པ་བཞིན་༎
རང་བྱུང་སྐྱེ་མེད་རྣལ་འབྱོར་ལ་༎
དུས་དང་རྣམ་པ་ཐམས་ཅད་དུ་༎
ལྟ་བ་འཕེལ་འགྲིབ་མེད་པར་ནི་༎
ཡེ་ཤེས་ཆེན་པོ་རྒྱུན་མི་ཆད་༎
ད་ཡང་འདུས་པའི་སྙིང་པོ་ཉོན་༎
ཆུ་གཞན་མཚོ་རབ་ཡོད་མོད་ཀྱང་༌༎
ཆུ་བོ་ཆེན་པོ་པཀྴུ་ལ་༎
གཏིང་ལ་རིང་ཐུང་མེད་འབབ་ཅིང་༌༎
དྲག་དལ་མེད་པར་སྙོམས་པ་བཞིན་༎
ཐེག་གཞན་རེས་འཇོག་ཡོད་གྱུར་ཀྱང་༌༎
ངེས་དོན་ཆོས་གྱི་ཏིང་འཛིན་ལ་༎
ཐུན་མཚམས་མེད་པར་རྒྱུན་དུ་གནས་༎
དེ་ཕྱིར་འབྱུང་འཇུག་མེད་པར་གསལ་༎
ད་ཡང་འདུས་པའི་སྙིང་པོ་ཉོན་༎
ཆུ་གཞན་འགྱར་འགྱུར་ཡོད་མོད་ཀྱང་༌༎
ཆུ་ཆེན་ནཻ་རཉྫ་ན་ལ་༎
ཀྱག་ཀྱོག་མེད་པར་དལ་འབབ་ཅིང་༌༎
དྲང་པོར་འགྱུར་བ་མེད་པ་བཞིན་༎
ཐེག་གཞན་ཇང་དོར་ཆེད་བྱེད་ཀྱང་༌༎
ངེས་དོན་ཡང་ཏི་རྫོགས་ཆེན་ལ་༎
བཟང་ངན་ཆེ་ཆུང་མེད་པར་མཉམ་༎
འགྱུར་མེད་ཇང་དོར་མེད་པར་སྤྱོད་༎
ད་ཡང་འཁོར་གྱི་སྙིང་པོ་ཉོན་༎
ཆུ་གཞན་སྨན་དུག་གཉིས་ཡོད་ཀྱང་༌༎
སི་ཏ་ཆུ་བོ་ཆེན་པོ་ལ་༎
དུག་མེད་སྨན་གྱིས་ནད་ཀུན་སེལ་༎
ཀུན་ལ་ཕན་པའི་སྨན་མཆོག་བཞིན་༎
ངེས་དོན་རྟོགས་པའི་འབྲས་བུ་ནི་༎
གོལ་སྒྲིབ་ལྷད་མེད་ངེས་པའི་ཆོས་༎
འགྲོ་བ་ཀུན་ལ་ཕན་པའི་ཆོས་༎
ཕྱི་མ་མ་ཡིན་དུས་འདིར་འབྱུང་༌༎
ད་ཡང་རྡོ་རྗེ་སེམས་དཔའ་ཉོན་༎
ཆུ་བོ་བཞི་འདུས་རྒྱ་༄༅༎
མཚོ་རུ་༎
ཆུ་བྲན་མང་པོ་ཀུན་འདུས་ཕྱིར་༎
རྒྱ་མཚོ་ཆེན་པོར་རོ་གཅིག་ཀྱང་༌༎
ཆོས་སྐུ་ཐིག་ལེ་ཉག་གཅིག་ཏུ་༎
ལྟ་སྒོམ་སྤྱོད་པ་འབྲས་བུ་འདུས་༎
དེ་ཕྱིར་རང་རིག་ཆོས་སྐུ་ཉིད་༎
དེ་རྩལ་སྣང་བ་ཆོས་དབྱིངས་ལ་༎
གང་ཡང་མ་འགགས་ལྷུན་གྱིས་གྲུབ་༎
རྫོགས་པ་ཆེན་པོ་ངེས་དོན་འདུས་པ་ལས་།
འགྱུར་བ་མེད་པའི་དཔེ་དོན་མཐར་ཐུག་བསྟན་པའི་ལེའུ་སྟེ་དོན་གཉིས་པའོ་༎།
། དེ་ནས་རྡོ་རྗེ་སེམས་དཔའ་ཡིས་༎
འདུས་པའི་འཁོར་ལ་ཕན་གདགས་ཕྱིར་།
ཀུན་རིག་ཆོས་ཀྱི་རྒྱལ་པོ་ལ་༎
ངེས་པའི་དགོངས་དོན་འདི་སྐད་གསོལ་༎
མཚན་ཉིད་སངས་རྒྱས་ཇི་ལྟར་བཞེད་༎
ཀྲི་ཡ་སངས་རྒྱས་ཇི་ལྟར་འདོད་༎
བསྐྱེད་རྫོགས་གཉིས་ཀྱི་སངས་རྒྱས་གང་༌༎
ཡང་ཏི་སངས་རྒྱས་ཇི་ལྟར་གནས་༎
ཀུན་རིག་སྟོན་པས་བཤད་དུ་གསོལ་༎
དེ་སྐད་ཞུས་པའི་དོན་གསན་ནས་༎
ཀུན་རིག་སྟོན་པས་བཀའ་སྩལ་པ་༎
ཉན་ཐོས་རང་རྒྱལ་མདོ་སྡེ་ནི་༎
བསྐལ་པ་གྲངས་མེདགསུམ་དུ་ནི་༎
ཚོགས་ནི་རྣམ་པ་གཉིས་བསགས་ཏེ་༎
ལམ་ལྔ་རིམ་གྱིས་དགྲོད་བྱས་ནས་༎
དཀའ་ཐུབ་མཐར་ཕྱིན་འབྲས་བུར་ངེས་༎
བུད་མེད་ལུས་བོར་ཕོ་ལུས་ཐོབ་༎
བདེན་བཞི་སྤང་བླང་ཉན་ཐོས་ཀྱི་༎
ས་རྣམས་གནོན་པའི་འབྲས་བུ་ནི་༎
དགྲ་བཅོམ་ཆེན་པོ་སྡུག་བསྔལ་བྲལ་༎
ཚངས་པར་སྤྱོད་པ་དགེ་སློང་ཚོགས་༎
བདེ་སྐྱིད་ལྡན་པ་སྤྲུལ་སྐུའི་ཚུལ་༎
བྱ་བ་བྱས་ཤིང་བྷ་ར་ཧན་༎
ཟག་པ་མེད་ཅིང་འཁོར་བ་སྟོངས་༎
ད་ཡང་འདུས་པའི་སྙིང་པོ་ཉོན་༎
ཡང་ཏི་རྫོགས་ཆེན་ལ་ལྟོས་ན་༎
འགྲོ་དོན་མི་བྱེད་ཐབས་དང་བྲལ་༎
ཆོས་སྐུ་མ་རྟོགས་ཤེས་རབ་བྲལ་༎
ལུང་ལྡན་ངེས་པའི་དོན་མ་མཐོང་༌༎
ཐབས་དང་ཤེས་རབ་བྲལ་པའི་ཕྱིར་༎
ཉན་ཐོས་རང་རྒྱལ་ཉིད་དུ་ལྟུང་༌༎
དེ་ཕྱིར་ངེས་པའི་སངས་རྒྱས་མིན་༎
ད་ཡང་རྡོ་རྗེ་སེམས་དཔའ་ཉོན་༎
བྱང་ཆུབ་སེམས་དཔའི་འབྲས་བུ་ཡང་༌༎
བྱང་ཆུབ་མཆོག་ཏུ་སེམས་བསྐྱེད་ནས་༎
འགྲོ་བའི་དོན་དུ་དཀའ་སྤྱད་ཀྱི་༎
ཐབས་ཀྱི་ཕ་རོལ་ཕྱིན་པ་བཅུས་༎
སྒྲིབ་གཉིས་སྦྱང་ནས་ཚོགས་གཉིས་རྫོགས་༎
ད་ཡང་འདུས་པའི་སྙིང་པོ་ཉོན་།
ཀུན་ཏུ་འོད་ཀྱི་ས་ལ་ནི་༎
མི་ལུས་མེད་པར་ལོངས་སྐུའི་ཚུལ་༎
མཚན་དང་དཔེ་བྱད་ཐམས་ཅད་ལྡན་༎
དོན་དམ་རང་བཞིན་མེད་པའི་ཕྱིར་༎
སངས་རྒྱས་ཆེ་བའི་ཆོས་ཀུན་མཁྱེན་༎
གདུལ་བྱ་འཁོར་གྱིས་ལོངས་སྐུ་མཐོང་༌༎
ད་ཡང་འཁོར་གྱི་སྙིང་པོ་ཉོན་༎
བྱང་ཆུབ་སེམས་དཔའི་སངས་རྒྱས་ཀྱང་༌༎
ཡང་ཏི་རྫོགས་ཆེན་ལ་ལྟོས་ན་༎
ངེས་དོན་སྙིང་པོ་མ་མཐོང་ཕྱིར་༎
གཞི་ན་མ་རིག་ཡོད་པས་ན་༎
རྩོལ་བ་བྱས་པས་ཆོས་སྐུ་བསྒྲིབས་༎
དེ་ཕྱིར་ཡང་དག་སངས་རྒྱས་མིན་༎
རྫོགས་པ་ཆེན་པོ་ངེས་དོན་འདུས་པ་ལས་།
རྒྱུ་མཚན་ཉིད་ཀྱི་སངས་རྒྱས་བསྟན་པའི་ལེའུ་སྟེ
དོན་གསུམ་པའོ་༎ ༎ དེ་ནས་ཀུན་རིག་རྒྱལ
པོ་ཡིས་༎ འདུས་པའི་འཁོར་ལ་བཀའ་སྩལ་པ་༎
ཀྲི་ཡ་ལྷ་དང་ལྷ་མོ་དང་༌༎
ཕོ་མོ་གཉིས་ཀྱི་ཚུལ་དུ་གནས་༎
མ་སྲིང་ལྕམ་དྲལ་ཚུལ་དུ་ཡོད་༎
ཐབས་དང་ཤེས་རབ་བདེ་བ་ཡང་༌༎
ལྷ་ཡི་ཚུལ་དུ་བལྟས་པས་ཚིམ་༎
མི་ཚེ་བདུན་དུ་བསྒྲུབས་པའི་མཐུས་༎
དྲང་སྲོང་རིག་འཛིན་ས་ཐོབ་ཚེ་༎
སྐྱེ་བ་མེད་པའི་རྡོ་རྗེ་འཛིན་༎
རིགས་གསུམ་མགོན་པོ་སངས་རྒྱས་པ་༎
བྲམ་ཟེའི་ཚུལ་དུ་གཙང་སྤྱོད་པས་༎
དག་པའི་སངས་རྒྱས་འབའ་ཞིག་འདོད་༎
ད་ཡང་འདུས་པའི་སྙིང་པོ་ཉོན་༎
ཀུན་ཀྱང་ལོངས་སྤྱོད་རྫོགས་སྐུ་༄༅༎
ལ་༎
གཟུགས་བརྙན་ཆུ་ཟླ་ལྟ་བུ་དེས་༎
འགྲོ་དོན་སྨོན་ལམ་སྟོབས་ཀྱིས་བྱེད་༎
དེ་ཕྱིར་དག་པའི་སངས་རྒྱས་འདོད་༎
ད་ཡང་རྡོ་རྗེ་སེམས་དཔའ་ཉོན་༎
ཡོ་ག་རྣལ་འབྱོར་སེམས་དཔའ་ཡིས་༎
འབྲས་བུ་ཕྱག་རྒྱ་བཞི་བསྒྲུབས་ཏེ་༎
འབྲས་བུ་སྟུག་པོ་བཀོད་པའི་སར་༎
ཆོས་ཀྱི་དབྱིངས་སུ་སངས་རྒྱས་འདོད་༎
ད་ཡང་འདུས་པའི་སྙིང་པོ་ཉོན་༎
ཐབས་དང་ཤེས་རབ་བདེ་སྤྱོད་ནི་༎
ལྷ་དང་ལྷ་མོ་ཀུན་ཀྱང་ནི་༎
ལོངས་སྤྱོད་རྫོགས་པའི་ཆ་བྱད་ཅན་༎
སེམས་དཔའ་སེམས་མ་མང་པོ་ཀུན་༎
འཇིག་འབྲལ་མེད་ལ་ཡེ་ཤེས་ལྷ་༎
ཆགས་པའི་ཚུལ་གྱི་བཏེག་པའི་ཚུལ་༎
ལག་བཅངས་འཁྱུད་པ་ཙམ་གྱིས་ཀྱང་༌༎
བདེ་བ་ཆོས་ཀྱི་དབྱིངས་སུ་སྨིན་༎
གསང་སྔགས་ཐབས་ཆེན་འབྲས་བུའི་མཆོག་། སངས་རྒྱས་ས་ན་འཇའ་ཚོན་བཞིན་༎
རང་བཞིན་མེད་པ་སྐྱེ་ཤི་བྲལ་༎
རྣམ་པར་སྣང་མཛད་ལ་སོགས་པའི་༎
སངས་རྒྱས་བདེ་སྐྱིད་ཀུན་ལྡན་ཕྱིར་༎
གཞལ་ཡས་དཀྱིལ་འཁོར་ཞིང་ཁམས་རྣམས་༎
བསམ་པ་ཙམ་གྱིས་རང་བཞིན་འབྱུང་༌༎
དཔེར་ན་འཕྲུལ་དགའི་ལོངས་སྤྱོད་འདྲ་༎
ད་ཡང་འདུས་པའི་སྙིང་པོ་ཉོན་༎
དེ་དག་ཀྲི་ཡོག་སངས་རྒྱས་ཀྱང་༌༎
ཡང་ཏི་རྫོགས་ཆེན་ལ་ལྟོས་ན་༎
རྩེད་མོ་འདྲ་སྟེ་ལ་ཏ་སློབ་༎
ཡང་དག་ངེས་དོན་མ་ཤེས་པས་༎
རེ་དོགས་ཡོད་ཕྱིར་ལྷུན་གྲུབ་མིན་༎
རྫོགས་པ་ཆེན་པོ་ངེས་དོན་འདུས་པ་ལས་།
གསང་སྔགས་ཕྱི་རྒྱུད་ཀྱི་སངས་རྒྱས་བསྟན་པའི་ལེའུ་སྟེ་དོན་བཞི་པའོ་༎།
། དེ་ནས་འདུས་པའི་འཁོར་རྣམས་ལ་༎
ཀུན་རིག་སྟོན་པས་བཀའ་སྩལ་པ་༎
རྣལ་འབྱོར་ཆེན་པོའི་སངས་རྒྱས་ནི་༎
ཕུང་པོ་ཁམས་དང་སྐྱེ་མཆེད་སོགས་༎
ཡེ་ནས་སངས་རྒྱས་ཡིན་པའི་ཕྱིར་༎
དཀྱིལ་འཁོར་མ་ལུས་རང་ལ་རྫོགས་༎
ད་ཡང་རྡོ་རྗེ་སེམས་དཔའ་ཉོན་༎
དེ་བསྒྲུབས་སངས་རྒྱས་སྐྱེ་བ་འདིས་༎
རྡོ་རྗེ་འཆང་གི་ས་ནོན་ཚེ་༎
ཐབས་དང་ཤེས་རབ་བདེ་སྤྱོད་པ་༎
དགའ་འདུས་ཕོ་མོའི་དཔེ་བཞིན་དུ་༎
འཁྲིག་པའི་སྦྱོར་བས་ཐབས་ཀྱིས་ནི་༎
སངས་རྒྱས་ཐམས་ཅད་སྐྱེད་པར་བྱེད་༎
ད་ཡང་འདུས་པའི་སྙིང་པོ་ཉོན་༎
ཞི་ཁྲོའི་ལྷ་ཚོགས་རྒྱན་དང་བཅས་༎
འདོད་ཆགས་འཁྲིག་པའི་ཚུལ་དུ་གནས་༎
བདེ་སྐྱིད་སངས་རྒྱས་ངོ་བོ་ལ་༎
ཡེ་ནས་ལྷ་ཡི་དཀྱིལ་འཁོར་ཉིད་༎
གྲངས་ཀྱིས་མི་ལངས་ཕོ་མོ་ཀུན་༎
འགྲོ་དོན་མ་ལུས་དུས་གཅིག་བྱེད་༎
ད་ཡང་འཁོར་གྱི་སྙིང་པོ་ཉོན་༎
ཆོས་རྣམས་རྣམ་རྟོག་དབྱེར་མེད་པས་༎
ནམ་མཁའ་སྟོང་འབྱུང་སྣ་ཚོགས་བཞིན་༎
སྐྱེ་ཤི་མེད་པ་སྨོས་ཅི་དགོས་༎
དུས་འདིར་འབྱུང་བས་ཁྱད་པར་འཕགས་༎
དེ་ཕྱིར་ཐབས་ལ་བརྟེན་པའི་མིས་༎
འབྲས་བུ་བྱང་ཆུབ་ཆུད་མི་འཛའ་༎
ཐབས་ཀྱི་ནང་ན་དམ་པའི་མཆོག་། ད་ཡང་རྡོ་རྗེ་སེམས་དཔའ་ཉོན་༎
རྗེས་སུ་རྣལ་འབྱོར་སངས་རྒྱས་ནི་༎
མ་བསྐྱེད་རྫོགས་པའི་ཡེ་ཤེས་ཀློང་༌༎
ལྷ་ཡི་དཀྱིལ་འཁོར་རང་བྱུང་སྐུ་།
ཀུན་བཟང་རོལ་པ་ཐབས་ཀྱི་ཡབ་༎
ཀུན་ཏུ་བཟང་མོ་ཤེས་རབ་ཡུམ་༎
བདེ་ཆེན་གཉིས་མེད་རིག་པའི་རྩལ་༎
འཇའ་མཚོན་རིས་འདྲ་དངོས་མེད་གསལ་༎
ཐུགས་ནི་རིག་པའི་ཡེ་ཤེས་ཅན་༎
ཕྱི་ནང་རྩལ་དུ་གང་ཡང་ཤར་༎
ནམ་མཁའི་དཀྱིལ་དུ་ཉི་ཟེར་ཚུལ་༎
རང་ལ་རྫོགས་པས་བསྐྱེད་མི་དགོས་༎
བཙལ་དུ་མེད་པས་སྐྱེ་ཤི་མེད་༎
འདུ་འབྲལ་མེད་པའི་སངས་རྒྱས་ལ་༎
ཀུན་ཏུ་བཟང་པོའི་ས་ཞེས་གདགས་༎
ད་ཡང་རྡོ་རྗེ་སེམས་དཔའ་ཉོན་༎
དེ་དག་རྒྱུད་ལུང་༄༅༎
སངས་རྒྱས་ཀྱང་༌༎
ཡང་ཏི་རྫོགས་ཆེན་ལ་ལྟོས་ན་༎
རང་བྱུང་ངེས་དོན་མ་ཤེས་པས་༎
ཆེད་དུ་བྱེད་པའི་རྩོལ་བས་བསྒྲིབས་༎
རེ་དོགས་ཕྲ་མོ་ཡོད་པའི་ཕྱིར་༎
ངེས་ལུང་མ་ཤེས་སྣང་བར་འཆོལ་༎
གཟུགས་ཅན་སངས་རྒྱས་འདོད་པའི་ཕྱིར་༎
ཆོས་སྐུའི་སངས་རྒྱས་དོན་ལ་བསྒྲིབས་༎
རྫོགས་པ་ཆེན་པོ་ངེས་དོན་འདུས་པ་ལས་།
ཐེག་དགུའི་རྒྱུད་ལུང་གི་སངས་རྒྱས་བསྟན་པའི་ལེའུ
སྟེ་དོན་ལྔ་པའོ་༎ ༎ དེ་ནས་འདུས་པའི
འཁོར་རྣམས་ལ་༎ ཀུན་རིག་སྟོན་པས་བཀའ་སྩལ་པ་༎
ཐིག་ལེ་ཉག་གཅིག་མངོན་ཕྱུང་ནས་༎
ལུང་བསྟན་ངེས་པའི་དོན་ཕྱིར་དུ་༎
རྣམ་སྨིན་ལུས་དང་བྲལ་མ་ཐག་། ཐོག་མཐའ་མེད་པའི་སངས་རྒྱས་ཆེ་༎
སྐད་ཅིག་གཅིག་ལ་མ་རིག་སངས་༎
ལུས་མེད་རིག་པའི་ཡེ་ཤེས་རྒྱས་༎
རང་བྱུང་ཐུགས་ལ་སྐྱེ་ཤི་མེད་༎
ཐམས་ཅད་མཁྱེན་པའི་ཡེ་ཤེས་ལྡན་༎
ནམ་མཁའ་ཉི་མའི་སྙིང་པོ་འདྲ་༎
ད་ཡང་འདུས་པའི་སྙིང་པོ་ཉོན་༎
ཡེ་ཤེས་ལུས་ཅན་སངས་རྒྱས་ལ་༎
སེམས་ཅན་མེད་ཕྱིར་དོན་མི་དགོས་༎
རང་བྱུང་རིག་པའི་ཆོས་སྐུ་ལ་༎
རང་ལ་ཡོད་པ་ངོ་ཤེས་ཕྱིར་༎
ཆེད་དུ་རྩོལ་བས་བསྒྲུབ་མི་དགོས་༎
རང་བྱུང་རིག་པའི་ཆོས་སྐུ་ལ་༎
དུས་གསུམ་འཁྲུགས་ཀྱང་འཕོ་འགྱུར་མེད་༎
སྟོང་གསུམ་ཞིག་ཀྱང་ཉམས་མི་སྲིད་༎
རང་བྱུང་ཆོས་སྐུ་ཁ་མིག་ཅན་༎
དེ་ཡི་གཟུགས་བརྙན་གཟུགས་སྐུ་གཉིས་༎
མ་བཙལ་འབྱུང་བ་ཆོས་ཀུན་སྟོན་༎
ད་ཡང་རྡོ་རྗེ་སེམས་དཔའ་ཉོན་༎
རྒྱུད་ལུང་ཉན་ཐོས་ཡན་ཆད་ན་༎
འབྲས་བུ་གཟུགས་སྐུ་འབྱུང་མི་སྲིད་༎
ཡིད་སྨོན་གྱིས་ནི་སངས་རྒྱས་ཀྱང་༌༎
ངེས་དོན་ཡང་ཏིག་སངས་རྒྱས་མིན་༎
དུས་དང་རྣམ་པ་ཐམས་ཅད་ཀྱང་༌༎
འདུས་མ་བྱས་པའི་སངས་རྒྱས་ནི་༎
དངོས་མེད་རང་བྱུང་རིག་པའི་སྐུ་༎
དེ་དོན་ཆོས་སྐུ་ཤེས་པ་ལ་༎
དྲང་བའི་དོན་དུ་གཟུགས་སྐུ་འབྱུང་༌༎
ཐབས་ལ་མི་བརྟེན་ཡོན་ཏན་རྫོགས་༎
རྫོགས་པ་ཆེན་པོ་ངེས་དོན་འདུས་པ་ལས་།
ཡང་དག་པར་ངེས་དོན་སངས་རྒྱ་བར་བསྟན་པའི
ལེའུ་སྟེ་དོན་དྲུག་པའོ་༎ ༎ དེ་ནས་རྡོ
རྗེ་སེམས་དཔའ་ཡིས་༎
འདུས་པའི་འཁོར་ལ་ཕན་གདགས་ཕྱིར་༎
ཀུན་རིག་སྟོན་པ་ཆོས་རྗེ་ལ་༎
བདེན་པའི་ཡིད་ཀྱིས་འདི་སྐད་གསོལ་༎
རིག་འཛིན་སེམས་དཔའི་དོན་ཆེད་དུ་༎
སངས་རྒྱས་རྟོགས་པ་བཤད་དུ་གསོལ་༎
རྒྱལ་སྲས་སྤྲུལ་པའི་དོན་ཆེད་དུ་༎
རིག་འཛིན་རྟོགས་པ་བཤད་དུ་གསོལ་༎
མཁའ་འགྲོ་རྣམས་ཀྱི་དོན་ཆེད་དུ་༎
རྒྱལ་སྲས་རྟོགས་པ་འདིར་གསུངས་ཤིག་། དད་ཉན་རྣལ་འབྱོར་དོན་ཆེད་དུ་༎
མཁའ་འགྲོའི་རྟོགས་པ་འདིར་སྨྲོས་ཤིག་། དེ་སྐད་ཞུས་པའི་དོན་གསན་ནས་༎
ཀུན་རིག་སྟོན་པས་བཀའ་གྣལ་པ་༎
ད་ཡང་འདུས་པའི་འཁོར་བཞི་ཀུན་༎
ཕྱི་རབས་རྣལ་འབྱོར་དོན་ཆེད་དུ་༎
རང་སེམས་ཆོས་སྐུའི་དོན་རྟོགས་པས་༎
རང་རང་ཐུགས་ལ་མངའ་བ་ཡིས་༎
ཚིག་ཏུ་མཚོན་པ་འདིར་སྨྲོས་ཤིག་། དེ་སྐད་གསུངས་པའི་དོན་གོ་ནས་།
ཀུན་རིག་སྟོན་པའི་སྤྱན་སྔ་རུ་༎
འཁོར་རྣམས་འདུས་པའི་ཚུལ་གྱིས་ནི་༎
རང་རང་རྟོགས་པ་བརྗོད་པའི་ཕྱིར་༎
ཉིད་ལས་མི་གཞན་ཕྱོགས་བཅུ་ནས་༎
རྡོ་རྗེ་གསང་བའི་རིན་ཆེན་སྙིང་༌༎
དྲི་མེད་གྲགས་པ་ལས་རབ་གྲུབ་༎
ཞི་བ་བདེ་དང་ཉི་མའི་འོད་༎
ནམ་མཁའི་སྙིང་པོ་འབུམ་གཟིགས་རྣམས་༎
གོ་རིམ་བཞིན་དུ་རྟོགས་བརྗོད་ཕྱིར་༎
ངེས་པའི་དགོངས་༄༅༎
དོན་འདིར་གསུངས་པ་༎
རང་སེམས་དངོས་པོ་མེད་པ་ལ་༎
རིག་པ་སྟོང་པའི་ངང་ལ་གནས་༎
དེ་ཕྱིར་རང་བྱུང་ཆོས་ཀྱི་སྐུ་༎
དེ་ལ་སྐྱོན་གྱིས་གོས་པ་མེད་༎
ད་ནི་དགོངས་དོན་འདིར་གསུངས་པ་༎
རང་བྱུང་རིག་པའི་ཡེ་ཤེས་ལ་༎
དངོས་པོ་མཚན་མ་མེད་པའི་ཕྱིར་༎
གང་ལ་འདུ་ཤེས་མེད་འཇུག་པ་༎
རྟོག་མེད་གསལ་བ་སྒོམ་པའི་མཆོག་། ཡང་ནི་དགོངས་དོན་འདིར་གསུངས་པ་༎
དུས་གསུམ་སྐྱེ་འགག་མེད་པའི་ཕྱིར་༎
རང་རིག་ཆོས་སྐུ་ཡེ་ཤེས་གསལ་༎
ལྔ་ཕྱི་ད་ལྟ་མེད་པར་གནས་༎
དེ་ལས་མི་འདའ་ཆོས་ཉིད་ལ་༎
དེ་དོན་མི་རྟོག་དགོངས་པའི་མཆོག་། ཡང་ནི་དགོངས་དོན་འདིར་གསུངས་པ་༎
སངས་རྒྱས་ཐུགས་ནི་ཆོས་ཀྱི་སྐུ་༎
ཕུང་པོ་མེད་ཕྱིར་རྒུད་པ་མེད་༎
སྐྱེ་ཤི་མེད་པ་རང་བྱུང་སྐུ་༎
དེ་ཉིད་རྟོགས་པ་བལྟ་བ་ལ་༎
དེ་དོན་ཡེངས་མེད་བསྒོམ་པའི་མཆོག་། ཡང་ནི་དགོངས་དོན་འདིར་གསུངས་པ་༎
ངོ་བོ་ཡེ་ནས་སངས་རྒྱས་ཕྱིར་༎
འཁོར་འདས་མེད་པར་རྣམ་པར་དག་། སྐྱེ་ཤི་མེད་པའི་རིག་པ་འདི་༎
དུས་གསུམ་མི་འགྱུར་དགོངས་པ་ཡིན་༎
ཡང་ནི་དགོངས་དོན་འདིར་གསུངས་པ་༎
རྒྱུ་རྐྱེན་མ་སྐྱེས་འབྲས་བུ་ལ་༎
ལུང་ལས་མ་བྱུང་ཡེ་ཤེས་ཤར་༎
སེམས་ལས་མ་བྱུང་ཆོས་སྐུ་རྟོགས་༎
དེ་དང་མི་འབྲལ་དགོངས་པའི་མཆོག་། ཡང་ནི་དགོངས་དོན་འདིར་གསུངས་པ་༎
ཆོས་ཉིད་ངང་ལས་དངོས་པོ་མེད་༎
དེ་ཕྱིར་མཚན་མ་རང་སར་གྲོལ་༎
དེ་ཕྱིར་ཐིག་ལེ་ཉག་གཅིག་ལ་༎
ཡེངས་མེད་འབྲས་བུ་སངས་རྒྱས་ཉིད་༎
ཡང་ནི་དགོངས་དོན་འདིར་གསུངས་པ་༎
སེམས་ཀྱི་ཡུལ་འདས་བྱང་ཆུབ་ཐུགས་༎
རང་ལ་བལྟས་པས་ཡེ་ཤེས་མཐོང་༌༎
དེ་དོན་དངོས་མེད་བྱང་ཆུབ་སྐུ་༎
དེ་ལས་མ་ཡེངས་ངེས་དོན་མཆོག་། ཡང་ནི་དགོངས་དོན་འདིར་གསུངས་པ་༎
དངོས་པོར་མ་མཐོང་ཆོས་སྐུར་མཐོང་༌༎
བསྒོམ་དང་མི་བསྒོམ་ཐ་སྙད་བྲལ་༎
གང་ལའང་མི་གནས་རིག་པར་ཤར་༎
དེ་དོན་སངས་རྒྱས་དགོངས་པ་ཡིན་༎
ཡང་ནི་དགོངས་དོན་འདིར་གསུངས་པ་༎
ངེས་པའི་རང་རིག་ཡེ་ཤེས་ལ་༎
གང་ཡང་མི་བསམ་དྲན་མེད་དེ་༎
ཡིད་ཆེས་གདེང་དང་ལྡན་པ་མཆོག་། དེ་ལ་འགྱུར་མེད་ཆོས་ཀྱི་སྐུ་༎
རྫོགས་པ་ཆེན་པོ་ངེས་དོན་འདུས་པ་ལས་།
ཕྱོགས་བཅུའི་སངས་རྒྱས་ཀྱི་རྟོགས་པ་བརྗོད་པའི་ལེའུ
སྟེ་དོན་བདུན་པའོ་༎ ༎ དེ་ནས་ཀུན་བཟང
སྤྱན་ཇར་ནི་༎ རིག་འཛིན་རྟོགས་པ་བརྗོད་པའི་ཕྱིར་༎
ཇོ་གྲོས་གཙོ་དང་རྣམ་དག་སྙིང་༌༎
དམ་པའི་ཡོན་ཏན་འོད་རླབས་ཅན་༎
ཤེས་རབ་ཇ་མ་རྒྱལ་མཚན་འཛིན་༎
རྣམ་པར་གྲོལ་བ་ཏིང་འཛིན་དབང་༌༎
ཆོས་དབང་དང་ནི་བསོད་ནམས་བརྩེགས་༎
བདུད་འཇོམས་དང་ནི་སེང་གེའི་སྒྲ་༎
རིན་ཆེན་མཐོང་དང་བརྩེ་བ་ཅན་༎
དབང་ཕྱུག་གཙོ་དང་ཡིད་དགེ་དང་༌༎
མཐོང་དགའ་བདེན་མོས་གསུང་བརྩེགས་རྣམས་༎
རང་རང་རྟོགས་པ་བརྗོད་པའི་ཕྱིར་༎
ངེས་པའི་གདེང་ཉམས་བརྗོད་པ་ནི་༎
རྩ་བ་ཆོས་སྐུའི་དོན་བཙལ་བས་༎
བཙལ་བས་མ་རྙེད་བཞག་པས་རྙེད་༎
དེ་དོན་རང་བྱུང་དོན་བཙལ་བ་༎
མ་བསྒོམས་སངས་རྒྱས་ད་ལྟ་ཉིད་༎
ཡང་ནི་གདེང་ཉམས་འདིར་གསུངས་པ་༎
ཉོན་མོངས་མ་སྤངས་དུག་ལྔ་སྐྱེ་༎
སྤངས་ན་རྩོལ་བའི་གོལ་སྒྲིབ་ཡིན་༎
སྤང་སྔང་མེད་པའི་དོན་རྟོགས་ན་༎
ངེས་དོན་དགོངས་པ་དེ་ལས་མེད་༎
ཡང་ནི་གདེང་ཉམས་འདིར་གསུངས་པ་༎
གསལ་ལ་མ་ཡེངས་ཆོས་ཀྱི་༄༅༎
སྐུ་༎
མ་བསྒོམས་འབྲལ་མེད་ཏིང་ངེ་འཛིན་༎
དམིགས་སུ་མེད་པས་ནམ་མཁའ་འདྲ་༎
འདུ་འབྲལ་མེད་པས་རྒྱུན་དུ་གནས་༎
ཡང་ནི་གདེང་ཉམས་འདིར་གསུངས་པ་༎
སེམས་ལ་གཉེན་པོ་མེད་པས་ནི་༎
བསམ་པའི་ཡུལ་ལས་འདས་པས་ན་༎
གཞན་ནས་མ་འོངས་རྒྱུན་མི་ཆད་༎
དེ་ཉིད་རང་རིག་ཆོས་སྐུར་རྟོགས་༎
ཡང་ནི་གདེང་ཉམས་འདིར་གསུངས་པ་༎
རང་བྱུང་རིག་པ་རང་ཤར་ཕྱིར་༎
མ་རིག་མུན་པ་རྩད་ནས་གཅོད་༎
དེ་ལ་གཉེན་པོས་བཅོས་སུ་མེད་༎
གདོད་ནས་རང་བྱུང་སངས་རྒྱས་ཐུགས་༎
ཡང་ནི་གདེང་ཉམས་འདིར་གསུངས་པ་༎
ཆོས་ཉིད་ཡེ་ནས་མ་བཅོས་པའི་༎
དེ་ཉིད་ནམ་མཁའི་རང་བཞིན་ལྟར་༎
སྐྱེ་མེད་རང་གསལ་ཆོས་ཉིད་ལ་༎
རྒྱུན་དུ་འབྲལ་མེད་བྱང་ཆུབ་ཀློང་༌༎
ཡང་ནི་གདེང་ཉམས་འདིར་གསུངས་པ་༎
རང་བྱུང་དག་པས་པདྨ་འདྲ་༎
འཁོར་བའི་སྐྱོན་གྱིས་མ་གོས་པ་༎
དེ་ཕྱིར་ཆོས་ཉིད་ངང་ལ་ནི་༎
འབྲལ་མེད་བྱང་ཆུབ་སེམས་སུ་གསལ་༎
ཡང་ནི་གདེང་ཉམས་འདིར་གསུངས་པ་༎
ཟབ་མོའི་མིང་ནི་ཅིར་བཏགས་ཀྱང་༌༎
དཔེས་ཀྱང་མཚོན་མེད་བརྗོད་ལས་འདས་༎
དམིགས་པའི་ཡུལ་བྲལ་ཆོས་ཀྱི་སྐུ་༎
དེ་ལས་མི་འགྱུར་ཉམས་ཀྱི་མཆོག་། ཡང་ནི་གདེང་ཉམས་འདིར་གསུངས་པ་༎
རང་བྱུང་ཆོས་སྐུ་མཐའ་དབུས་མེད་༎
དེ་ལས་མ་ཡེངས་རྩོལ་བསྒྲུབ་འདས་༎
མཚོན་དུ་མེད་པས་རྐྱེན་མི་ཚུག་། དེ་ཕྱིར་དུས་གསུམ་འབྲལ་བ་མེད་༎
ཡང་ནི་གདེང་ཉམས་འདིར་གསུངས་པ་༎
སྙིང་པོ་ཆོས་སྐུའི་རིག་འཛིན་དེ་༎
ལྷུན་གྱིས་གྲུབ་ཕྱིར་ཡེ་ཤེས་ཀློང་༌༎
དེ་ཡི་ངང་ལ་འཁོར་བ་མེད་༎
དེ་ཕྱིར་སངས་རྒྱས་དགོངས་པ་ཡིན་༎
ཡང་ནི་གདེང་ཉམས་འདིར་གསུངས་པ་༎
འབྱུང་བཞི་ཞིག་པའི་ནམ་མཁའ་བཞིན་༎
ཆོས་ཉིད་སྙིང་པོ་རིག་པ་ནི་༎
ཡེ་ཤེས་རང་གསལ་འགྱུར་བ་མེད་༎
དེ་ཕྱིར་བསྒོམ་མེད་བྱང་ཆུབ་སྐུ་༎
ཡང་ནི་གདེང་ཉམས་འདིར་གསུངས་པ་༎
མཚན་མའི་ཡུལ་མེད་བྱང་ཆུབ་ལམ་༎
དེ་ལས་མ་བཙལ་རང་བཞག་ན་༎
ཡང་དག་དོན་གྱི་དགོངས་པ་སྟེ་༎
དེ་ཉིད་མི་འབྲལ་བསྒོམ་པའི་མཆོག་། ཡང་ནི་གདེང་ཉམས་འདིར་གསུངས་པ་༎
མངོན་སུམ་མི་གནས་ཆོས་སྐུ་ལ་༎
ཐ་དད་བྲལ་བས་ཡེ་ཤེས་ཀློང་༌༎
དེ་ལས་མཚོན་པའི་མིང་མ་རྙེད་༎
དེ་ལས་མ་གཡོས་བསྒོམ་པ་ཡིན་༎
ཡང་ནི་གདེང་ཉམས་འདིར་གསུངས་པ་༎
རང་བྱུང་ངོ་བོ་ཉིད་ཀྱི་སྐུ་༎
བསྒོམས་པས་རྙེད་པར་མི་འགྱུར་ཏེ་༎
མ་བསྒོམས་པས་ཀྱང་སྟོར་བྲལ་མེད་༎
དེ་ཕྱིར་ཆོས་ཉིད་འབྲལ་བ་མེད་༎
ཡང་ནི་གདེང་ཉམས་འདིར་གསུངས་པ་༎
རང་བྱུང་ཆོས་ཉིད་ནམ་མཁའ་འདྲ་༎
དེ་བཞིན་ཏིང་འཛིན་སྤྲོས་མེད་གསལ་༎
དེ་ལ་གཉེན་པོས་བཅོས་སུ་མེད་༎
དེ་ཕྱིར་འབྲལ་མེད་དགོངས་པ་ཡིན་༎
ཡང་ནི་གདེང་ཉམས་འདིར་གསུངས་པ་༎
ཡུལ་གྱི་མཚན་མ་སྣ་ཚོགས་པ་༎
དེ་ཙམ་ཉིད་ནས་རང་བཞིན་ཤེས་༎
དེ་ཕྱིར་སེམས་རྟོགས་ཆོས་སྐུར་གསལ་༎
དེ་ལ་སྐྱོན་དུ་རྡུལ་ཙམ་མེད་༎
ཡང་ནི་གདེང་ཉམས་འདིར་གསུངས་པ་༎
མ་བཙལ་པ་ཡི་ཆོས་ཉིད་ལས་༎
རྟོག་དཔྱོད་མེད་པ་བསྒོམ་པ་སྟེ་༎
ཉམས་ནི་ཤེས་རིག་གསལ་བ་ལ་༎
དེ་ལས་མ་ཡེངས་བསྒོམ་པ་ཡིན་༎
ཡང་ནི་གདེང་ཉམས་འདིར་གསུངས་པ་༎
གང་ཡང་མ་སྤངས་སྐྱོན་མ་གོས་༎
འགྲོ་འོང་མེད་པར་རྒྱུན་དུ་གནས་༎
བྱིང་རྒོད་རྐྱེན་གྱི་དབང་མི་འགྲོ་༎
དེ་ལས་སྒྲིབ་མེད་སངས་༄༅༎
རྒྱས་ཐུགས་༎
ཡང་ནི་གདེང་ཉམས་འདིར་གསུངས་པ་༎
མ་བཙལ་རང་ལས་རྙེད་པའི་ཕྱིར་༎
ལྷག་མཐོང་དྲན་པ་བལྟ་བའི་གཟུངས་༎
དེ་ཕྱིར་མི་འབྲལ་བསྒོམ་པའི་གདེང་༌༎
ཡེ་ནས་ཡོད་པས་སྟོར་བྲལ་མེད་༎
ཡང་ནི་གདེང་ཉམས་འདིར་གསུངས་པ་༎
བསྒོམ་མེད་དམིགས་དང་བྲལ་བའི་ཕྱིར་༎
ཕྱག་རྒྱ་བསྒྱུར་མི་དགོས་པར་ངེས་༎
གསུང་མེད་རིག་པའི་དགོངས་པ་ཡིན་༎
ཡེ་ཤེས་ཐུགས་ལ་འགྱུར་བ་མེད་༎
གཞན་ཡང་རིག་འཛིན་སེམས་དཔའི་ཚོགས་༎
བསམ་གྱིས་མི་ཁྱབ་གྲངས་ལས་འདས་༎
རང་རང་གདེང་ཉམས་འདིར་གསུངས་པ་༎
དེ་དོན་ངེས་པ་ཆོས་སྐུར་གཅིག་། རྫོགས་པ་ཆེན་པོ་ངེས་དོན་འདུས་པ་ལས་།
རིག་འཛིན་སེམས་དཔའ་རྣམས་ཀྱི་རྟོགས་པ་བརྗོད་པའི་ལེའུ་སྟེ་དོན་བརྒྱད་པའོ་༎།
། དེ་ནས་རྒྱལ་སྲས་སྤྲུལ་པའི་ཚོགས་༎
ཚངས་པ་བརྒྱ་བྱིན་རྒྱལ་པོ་བཞི་༎
ཐག་བཟང་རིས་དང་གང་བ་བཟང་༌༎
མཁའ་ལྡིང་རྒྱལ་པོ་རྟ་མགོ་ཅན་༎
ཟུར་ཕུད་ལྔ་པ་ནོར་སྲུངས་དང་༌༎
མགྲིན་བཅུ་དང་ནི་ཀླུ་རྒྱལ་རྣམས་༎
རང་རང་རྟོགས་པ་བརྗོད་པའི་ཕྱིར་༎
ངེས་དོན་རྟོགས་པ་འདིར་གསུངས་པ་༎
རྩོལ་བསྒྲུབ་བྲལ་བ་བྱང་ཆུབ་ཐུགས་༎
རེ་དོགས་མེད་པས་གོལ་ས་མེད་༎
དེ་དོན་མ་བྲལ་ཆོས་ཉིད་ལ་༎
རྒྱུན་དུ་འབྲལ་མེད་ཡེ་ནས་ཡོད་༎
ཡང་ནི་རྟོགས་དོན་འདིར་གསུངས་པ་༎
སྣང་བ་ཆོས་དབྱིངས་རྟོག་མེད་ལས་༎
སྒྲོ་སྐུར་བྲལ་བ་ཆོས་ཀྱི་དབྱིངས་༎
དེ་ཉིད་དུས་མཉམ་རང་གསལ་བ་༎
སངས་རྒྱས་ཀུན་གྱི་དགོངས་པར་གོ་། ཡང་ནི་རྟོགས་དོན་འདིར་གསུངས་པ་༎
གོལ་ས་མེད་པའི་ལྟ་བ་ལ་༎
བྱིང་རྒོད་བྲལ་བའི་བསྒོམ་པར་གསལ་༎
ཕྲག་དོག་མེད་པའི་སྤྱོད་པ་དེ་༎
དེ་ཉིད་ཡེ་ཤེས་ཆོས་ཉིད་ཀློང་༌༎
ཡང་ནི་རྟོགས་དོན་འདིར་གསུངས་པ་༎
ནོར་བུ་ཆུ་དངས་དཔེ་བཞིན་དུ་༎
དྲན་པ་ཙམ་གྱིས་མ་རིག་སངས་༎
བཙལ་དུ་མེད་པས་ཡེ་ཤེས་རྒྱས་༎
དེ་དུས་ཉིད་ན་གཟུགས་སྐུ་འབྱུང་༌༎
ཡང་ནི་རྟོགས་དོན་འདིར་གསུངས་པ་༎
ངེས་དོན་ལུང་ལ་ཡིད་ཆེས་པས་༎
ཐེ་ཚོམ་མེད་ལས་རང་བྱུང་གསལ་༎
རིག་པ་མི་འགག་བདེ་ཆེན་ཀློང་༌༎
དེ་ལས་མི་འགྱུར་དགོངས་པར་ཤེས་༎
ཡང་ནི་རྟོགས་དོན་འདིར་གསུངས་པ་༎
ཡུལ་གྱི་མཚན་མ་ཅིར་སྣང་ཡང་༌༎
ཡིད་ཀྱིས་དགག་སྒྲུབ་མེད་པར་ནི་༎
ཆོས་དབྱིངས་གདེང་ལྡན་ངེས་དོན་ལ་༎
སྤང་དང་སྡུད་པའི་ཞེན་མེད་དོ་༎
ཡང་ནི་རྟོགས་དོན་འདིར་གསུངས་པ་༎
ལུང་ལ་ཡིད་ཆེས་དགོངས་པ་མེད་༎
ཟབ་ལ་རྒྱ་ཆེ་དགོངས་པ་གསལ་༎
དེ་དོན་རྟོགས་གོམས་འབྲས་བུ་ལ་༎
སངས་རྒྱས་ངེས་པ་དེ་ལ་བྱ་༎
ཡང་ནི་རྟོགས་དོན་འདིར་གསུངས་པ་༎
ཚེ་རབས་ཀུན་ཏུ་མཐུ་བརྟས་པས་༎
སྔ་ཕྱི་ཞེན་པའི་རྟོག་པ་ལ་༎
མ་ཡེངས་ཆོས་ཉིད་རང་གསལ་བ་༎
དེ་ལས་བསྒོམ་པ་རྡུལ་ཙམ་མེད་༎
ཡང་ནི་རྟོགས་དོན་འདིར་གསུངས་པ་༎
རང་བྱུང་ངེས་དོན་རྒྱུན་མི་འཆད་༎
དེ་ལ་རྟག་ཏུ་ཡིད་བརྟས་ན་༎
བག་ཆགས་སྒྲིབ་པ་ཤུགས་ལ་དག་། ཡེ་ཤེས་ཚོགས་ཆེན་སངས་རྒྱས་ཡིན་༎
ཡང་ནི་རྟོགས་དོན་འདིར་གསུངས་པ་༎
དུས་དང་རྣམ་པ་ཐམས་ཅད་དུ་༎
ཆོས་སྐུའི་དོན་དང་མི་འདའ་ཕྱིར་༎
ཡང་དག་ཏིང་འཛིན་རྒྱུན་མི་འཆད་༎
དེ་ཕྱིར་ངེས་ཤེས་འགྱུར་བ་མེད་༎
ཡང་ནི་རྟོགས་དོན་འདིར་གསུངས་པ་༎
འཁོར་བས་མ་བསླད་ཏིང་འཛིན་ལ་༎
མ་བསྒོམས་ཆོས་ཉིད་ད་ལྟའི་ཐུགས་༎
བསྒོམ་༄༅༎
དང་མི་བསྒོམ་ཅི་ཕྱིར་འཇུག་། མཉམ་རྗེས་མེད་པར་རྒྱུན་དུ་གནས་༎
ཡང་ནི་རྟོགས་དོན་འདིར་གསུངས་པ་༎
རང་སེམས་མ་བཅོས་རང་ལུགས་ལ་༎
མ་བཅོས་རང་བཞག་བསྒོམ་པ་སྟེ་༎
བརྗོད་དུ་མེད་པའི་ཉམས་མྱོང་གསལ་༎
དེ་དོན་རང་སེམས་རྟོགས་པ་ཡིན་༎
ཡང་ནི་རྟོགས་དོན་འདིར་གསུངས་པ་༎
དེ་དོན་ཆོས་ཉིད་འགྱུར་མེད་ལ་༎
བློ་ཡིས་བརྟགས་པ་ཐམས་ཅད་མེད་༎
གང་ཡང་མ་སྤངས་རང་བྱུང་ལ་༎
དེ་ལ་བསྒོམ་དུ་རྡུལ་ཙམ་མེད་༎
རྫོགས་པ་ཆེན་པོ་ངེས་དོན་འདུས་པ་ལས་།
རྒྱལ་སྲས་སྤྲུལ་པའི་འཁོར་གྱི་རྟོགས་པ་བརྗོད་པའི་ལེའུ་སྟེ་དོན་དགུ་པའོ་༎།
། དད་ཉན་འཁོར་ལ་ཕན་དོན་དུ་༎
མཁའ་འགྲོ་སྡེ་ལྔ་འཁོར་དང་བཅས་༎
རང་རང་རྟོགས་པ་བརྗོད་པའི་ཕྱིར་༎
ངེས་པའི་དོན་དུ་འདིར་གསུངས་པ་༎
གཏི་མུག་མུན་པ་འཐིབས་པ་ལ་༎
ཐོག་མཐའ་ཆོད་པས་མ་རིག་སངས་༎
ཡུལ་འདི་མ་བཤིགས་ཆོས་ཀྱི་དབྱིངས་༎
དེ་རྙེད་རང་སེམས་རྟོགས་པ་ཡིན་༎
ཡང་ནི་རྟོགས་དོན་འདིར་གསུངས་པ་༎
ཞེ་སྡང་ཁ་དོག་ཡུལ་ལ་སྐྱེ་༎
ཕྱི་ཡི་གོལ་ས་གཅོད་ཤེས་ན་༎
ཞེ་སྡང་རང་གྲོལ་རྒྱལ་བའི་ཐུགས་༎
དེ་དུས་ཉིད་ན་ཆོས་ཀྱི་སྐུ་༎
ཡང་ནི་རྟོགས་དོན་འདིར་གསུངས་པ་༎
རྟོགས་དོན་བདེ་བའི་ཡེ་ཤེས་ཤར་༎
རྒྱལ་པོ་ངོ་བོ་ཉིད་ཀྱི་སྐུ་༎
དེ་དོན་མི་འབྲལ་ཆོས་སྐུར་གསལ་༎
དེ་ལ་སྐྱོན་གྱིས་གནོད་མི་ཚུགས་༎
ཡང་ནི་རྟོགས་དོན་འདིར་གསུངས་པ་༎
ཕོ་མོ་འདོད་ཆགས་ཅི་སྤྱད་ཀྱང་༌༎
གོལ་མེད་ཡེ་ཤེས་རྒྱུན་མི་འཆད་༎
སྔ་ཕྱིར་མ་སོང་ཞེན་མེད་ཕྱིར་༎
བདེ་ཆེན་ལོངས་སྤྱོད་ཆེན་པོར་བཤད་༎
ཡང་ནི་རྟོགས་དོན་འདིར་གསུངས་པ་༎
ལྟ་དམན་ཆོས་ལ་ཕྲག་དོག་ཀྱང་༌༎
གོལ་བ་ཡིན་ཕྱིར་ཉེས་མེད་དགེ་། དེ་ཕྱིར་བྱང་ཆུབ་བདེ་བའི་ཀློང་༌༎
དེ་ལ་སྐྱོན་གྱིས་གོས་མི་སྲིད་༎
ད་ཡང་འདུས་པའི་སྙིང་པོ་ཉོན་༎
སངས་རྒྱས་རིག་འཛིན་སྤྱན་སྔ་རུ་༎
འཇིག་རྟེན་མཁའ་འགྲོས་འདི་སྐད་གསོལ་༎
དམ་བཅས་དོན་ལས་བདག་མི་འདའ་༎
བཀའ་བཞིན་བགྱི་བའི་དོན་ཆེད་དུ་༎
ངེས་དོན་འདུས་པའི་དོན་ཆེན་འདི་༎
མི་ནུབ་པ་རུ་བདག་གིས་བསྲུངས་༎
འདི་ལ་འགལ་བྱེད་སྡིག་ཅན་ཀུན་༎
མྱུར་དུ་བསྒྲལ་ལ་ཞལ་དུ་རྡུང་༌༎
ད་ཡང་སྟོན་པའི་འཁོར་ཀུན་ཉོན་༎
བདག་ཅག་ཡིད་ཀྱིས་དམ་བཅས་པའི་༎
སངས་རྒྱས་བསྟན་པ་བསྲུང་བའི་ཕྱིར་༎
སྡིག་ཅན་བསད་ཀྱང་གྲོལ་བར་ངེས་༎
རྣམ་སྨིན་སྲོག་ལ་ལོངས་སྤྱོད་ཀྱིས་༎
སངས་རྒྱས་རིག་འཛིན་རྣམས་ཀྱིས་ཀྱང་༌༎
རང་སེམས་ཆོས་སྐུར་བྱིན་གྱིས་རློབས་༎
དེ་སྐད་བརྗོད་པའི་དོན་གསན་ནས་༎
ཀུན་རིག་སྟོན་པས་འཁོར་རྣམས་ལ་༎
རྩ་བ་ངེས་པའི་དོན་འདི་གསུངས་༎
ལེགས་སོ་དད་ལྡན་འཁོར་རྣམས་ཉོན་༎
ཤེས་རབ་སྔོ་ཡི་ཁྱད་པར་ལས་༎
ཚིག་ཏུ་མཚོན་པ་སྣ་ཚོགས་ཀྱང་༌༎
དོན་ལ་དབྱེར་མེད་ངོ་བོ་གཅིག་། དེ་ཕྱིར་འཁོར་རྣམས་ཆོས་སྐུར་རྟོགས་༎
སངས་རྒྱས་འབྲས་བུ་དེ་ཉིད་ཡིན་༎
རྫོགས་པ་ཆེན་པོ་ངེས་དོན་འདུས་པ་ལས་༎
མཁའ་འགྲོའི་རྟོགས་པ་བརྗོད་པའི་ལེའུ་སྟེ་བརྒྱད་ཅུ
པའོ་༎ ༎ དེ་ནས་འདུས་པའི་འཁོར་རྣམས་ལ
༎ ཀུན་རིག་སྟོན་པ་ཆོས་རྗེ་ཡིས་༎
ལྟ་བའི་སྙིང་པོའི་དོན་གཏད་པ་༎
ཆོས་ཀྱི་རྒྱལ་པོ་ཀུན་རྫོགས་འདི་༎
སྐལ་ལྡན་འདུས་པ་རྣམས་ཀྱིས་ཀྱང་༌༎
ཡིད་ལ་བརྣག་ཅིང་བཅང་བར་གྱིས་༎
ད་ཡང་འདུས་པའི་སྙིང་པོ་ཉོན་༎
ང་ཡིས་བསྟན་པའི་སྙིང་༄༅༎
པོ་འདི་༎
སངས་རྒྱས་ཀུན་གྱི་གསང་བའི་ཆོས་༎
རིག་འཛིན་རྣམས་ཀྱི་ཐུགས་ལ་སྤོས་༎
ཆོས་སྐྱོང་རྣམས་ཀྱིས་གཏེར་ལྟར་སྲུངས་༎
དེ་དོན་ནམ་ངག་ངེས་དོན་འདི་༎
ལོག་སྲེད་ཞེན་ཆགས་མ་ངེས་ལ་༎
ནམ་ཡང་བསྟན་པར་མ་བྱེད་ཅིག་། ཉམ་ཐོས་ལ་སོགས་ལྟ་དམན་ལ་༎
བསྟན་ཀྱང་གོ་བར་མི་འགྱུར་ལ་༎
མི་ཐེག་ཁལ་ཆེན་བཀལ་བ་བཞིན་༎
དོན་མ་གོ་བས་ངན་སོང་ལྟུང་༌༎
ད་ཡང་འདུས་པའི་འཁོར་ཀུན་ཉོན་༎
དེ་བས་རང་སེམས་སྔོན་སྦྱངས་པའི་༎
རྣལ་འབྱོར་དད་ལྡན་འཁོར་རྣམས་ལ་༎
འཆི་ཀའི་སྙིང་པོ་དོན་མཚོན་ནས་༎
ངེས་དོན་རྒྱུད་འདི་རྟོགས་པར་གྱིས་༎
ད་ཡང་རྡོ་རྗེ་སེམས་དཔའ་ཉོན་༎
ཡང་གསང་ངེས་དོན་ཁྱད་པར་ཅན་༎
འབྲས་བུ་ངེས་པའི་གདམས་ངག་འདི་༎
བླ་མར་མི་གུས་ང་རྒྱལ་ཅན་༎
ཚུལ་འཆོས་བྱེད་ཅིང་སློབ་དཔོན་སྨོད་༎
ནོར་ཕོངས་གཞོགས་སློང་ཁ་གསགས་ཅན་༎
གཡོ་སྒྱུའི་ཐབས་ཀྱིས་ཆོས་འདོད་ལ་༎
རྒྱུད་ཀྱི་སྙིང་པོའི་ལྟ་བ་ནི་༎
ནམ་ཡང་བསྟན་པར་མ་གསུངས་སོ་༎
རྙེད་འདོད་རང་བཟོར་ངེས་དོན་ཆོས་༎
གལ་ཏེ་སྙིང་པོའི་དོན་བསྟན་ན་༎
འཕགས་པ་རྣམས་ཀྱང་དགྲར་ལྡང་ན་༎
མཁའ་འགྲོ་དམ་ཅན་སྨོས་ཅི་དགོས་༎
རང་གི་སྲོག་བཅད་མནར་མེད་ལྟུང་༌༎
ད་ཡང་འདུས་པའི་སྙིང་པོ་ཉོན་༎
ངེས་དོན་འདུས་པའི་རྒྱུད་ཆེན་འདི་༎
མར་མེ་ཤི་ཁའི་འོད་བཞིན་དུ་༎
བསྟན་པ་འཇིག་པའི་དུས་དག་ཏུ་༎
ཀུན་བཟང་ཐུགས་རྗེའི་བྱིན་རླབས་ཀྱིས་༎
རྣལ་འབྱོར་སྐལ་ལྡན་རྣམས་ལ་འབྱུང་༌༎
དེ་ཚེ་ངེས་དོན་འབྲས་བུ་འདི་༎
གུ་ལང་གསེར་བཞིན་མི་ནུབ་ཙམ་༎
སྣོད་ལྡན་འགའ་ལ་བསྟན་པ་ལས་༎
སྣང་དགུ་རྣམས་ཀྱི་སྤྱོད་ཡུལ་མིན་༎
ཀུན་ཀྱང་ངེས་པའི་དོན་ལ་ཞོག་། ད་ཡང་འདུས་པའི་སྙིང་པོ་ཉོན་༎
དེ་ལྟར་མ་རྟོགས་དམན་རྣམས་ཀྱིས་༎
ལམ་ལྔ་སྦྱངས་ཤིང་ཚོགས་བསགས་ཀྱང་༌༎
ངེས་དོན་མ་ཤེས་འབྲས་བུ་ཆུང་༌༎
དེ་བས་རང་བྱུང་སྙིང་པོ་འདི་༎
ལུང་ལྡན་རྣམས་ལ་རྟོགས་པར་གྱིས་༎
དེ་རྟོགས་འབྲས་བུ་སངས་རྒྱས་འབྱུང་༌༎
འགྲོ་བའི་མགོན་པོས་འདི་སྐད་གསུངས་༎
དེ་ཡང་རྡོ་རྗེ་སེམས་དཔའ་ཉོན་༎
གསང་བའི་མན་ངག་རྒྱུད་ཆེན་འདི་༎
ལན་གཅིག་དུས་ཀྱི་དེང་སང་ན་༎
སྣོད་ལྡན་ཀུན་ལ་ཆོས་འདི་འབྱུང་༌༎
དེ་ཚེ་ཐེག་དམན་སྒྲོ་སྐུར་འདེབས་༎
རང་གིས་རང་བསླུས་འཁོར་བར་ལྟུང་༌༎
འདི་ལ་མོས་ཤིང་འཛིན་པ་ལ་༎
སངས་རྒྱས་ཀུན་གྱིས་བྱིན་གྱིས་རློབས་༎
བསོད་ནམས་མི་ཟད་གཏེར་དང་ལྡན་༎
ཕྱི་མའི་འབྲས་བུ་དུས་འདིར་འབྱུང་༌༎
ཀུན་ཏུ་བཟང་པོས་དེ་སྐད་བཤད་༎
རྫོགས་པ་ཆེན་པོ་ངེས་དོན་འདུས་པ་ལས་།
རྒྱུད་བཤད་ཅིང་བཟུང་བར་བསྟན་པའི་ལེའུ་སྟེ་བརྒྱད་ཅུ་རྩ་གཅིག་པའོ་༎།
། རྫོགས་པ་ཆེན་པོ་ངེས་དོན་འདུས་པ་ལྟ
བ་ཐམས་ཅད་ཀྱི་སྙིང་པོ་རིན་པོ་ཆེ་རྣམ
པར་བཀོད་པ་ཞེས་བྱ་བ་རྫོགས་སོ་༎ ༎
རྒྱ་གར་གྱི་མཁན་པོ་བི་མ་ལ་མི་ཏྲ
དང་༌། བོད་ཀྱི་ལོཙྪ་བ་ཨ་ཙརྱ་དྲན་པ
