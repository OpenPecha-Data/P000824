(༢)༄༅༎ ཕུར་པ་བསྣམས་༎
རྡོ་རྗེ་བྲག་ཆེན་གཏམས་པ་ཡི་༎
ས་གཞི་ཆེན་པོའི་གདན་སྟེང་འདིར་༎
སྒྲོལ་བྱེད་སྲས་མཆོག་རྣམ་པར་བསྒོམ་༎
ཧུ~མ་ཧུ~མ་ཧུ~མ་།
ཧུ~མ་ཧུ~མ་ཧུ~མ་།
རྡོ་རྗེ་ཁྲོས་པ་རྩ་བའི་རྒྱུད་ལས་།
སྐུ་མདོག་དང་ཕྱག་མཚན་བསྟན་པའི་ལེའུུ་སྟེ་བརྒྱད
པའོ་༎ ༎ དེ་ནས་ཡང་གསང་སྔགས་ཀྱི་ཏིང
ངེ་འཛིན་ལ་སྙོམས་པར་ཞུགས་ཏེ་།
དང་པོ་གཉིས་མེད་བྱང་སེམས་བསྟན་༎
གཉིས་པ་རིག་པ་སོ་སོར་བསྟན་༎
གསུམ་པ་དྲག་པོའི་འཛབ་དགོངས་བསྟན་༎
བཞི་པ་སྐུ་གསུང་ཐུགས་སུ་བསྟན་༎
ཡང་དག་ཉིད་ལ་ཡང་དག་པ་༎
རྟོགས་པར་བྱ་སྟེ་རྣམ་པར་བསྒོམ་༎
ཡང་དག་རྟོགས་ན་བདེ་ཆེན་ཐོབ་༎
དག་པར་བརྟགས་ན་ཀུན་ཀྱང་རྟོགས་༎
མང་པོར་བཟླས་ན་ཀུན་ཀྱང་འགྲུབ་༎
དམ་ཚིག་བསྲུང་ན་དངོས་གྲུབ་མྱུར་༎
བྱང་ཆུབ་སེམས་ཀྱི་ཕུར་པ་འདི་༎
བདག་གི་དོན་དུ་རྟོགས་པར་བགྱི་༎
སྟོང་གསུམ་མ་ལུས་སེམས་ཅན་ཀུན་༎
རྡོ་རྗེ་ཕུར་པས་མ་རིག་འཇོམས་༎
ཤེས་པའི་བླ་མེད་ཐར་པའི་ཐབས་༎
མུན་པ་འཇོམས་པའི་ཤེས་རབ་འོད་༎
བག་ཆགས་སྤྱོད་པ་ཁྲུས་ཀྱི་ཆུ་༎
འཁོར་བ་འཇོམས་པ་འཇིགས་པའི་གཙོ་༎
ཡང་དག་ས་ཡི་རྡོ་རྗེ་དང་༌༎
ཁྲོ་བར་བཅས་པའི་ངང་གིས་འདུལ་༎
མ་རྟོགས་པ་ཡི་སེམས་ཅན་ལ་༎
ཞི་བ་དབང་དང་དྲག་པོ་དང་༌༎
རྒྱས་པ་ལ་སོགས་མང་དུབསྟན་༎
མ་ནོར་ཚུལ་བཞིན་བསྒྲུབ་པས་ནི་༎
དབང་པོ་མངོན་གསུམ་ཁུགས་པར་འགྱུར་༎
བདག་དང་ལྷ་དང་གཟས་པ་གསུམ་༎
བྱང་ཆུབ་སེམས་ལ་སྐྱེ་ཤི་མེད་༎
སྟོང་པའི་རང་བཞིན་གཉིས་སུ་མེད་༎
ཉོན་མོངས་སྲོག་དབུག་རྩ་རྣམས་བཅད་༎
བྱང་ཆུབ་སེམས་ལ་སྐྱེ་ཤི་མེད་། ཤིང་ཡང་མིན་ནམ་༎
ཤིད་རྒྱང་ཚེ་མཐུད་ལྟ་བུར་འགྱུར་༎
དོན་གྱི་ཕུར་པ་རྣམ་བཞི་ཡང་༌༎
སྐབས་དང་སྦྱར་ཏེ་རྟོགས་པར་བགྱི་༎
ཕུར་ནི་ཐམས་ཅད་བྱང་ཆུབ་སེམས་༎
པ་ནི་ཐམས་ཅས་ཀུན་ལ་ཁྱབ་༎
ཕུར་ནི་ཐམས་ཅད་གཙོ་བོའི་མཆོག་། པ་ནི་ཐམས་ཅད་འཁོར་གྱི་ཚུལ་༎
ཕུར་ནི་ཐམས་ཅད་སྐྱེ་བ་མེད་༎
པ་ནི་རོལ་པ་འགག་པ་མེད་༎
ཕུར་ནི་བྱང་ཆུབ་སེམས་སུ་གཅིག་། པ་ནི་ཐམས་ཅད་དེ་རུ་སྒྲུབ་༎
བསྙེན་པ་བྱ་བ་རབ་ཏུ་གཅེས་༎
དོན་གྱི་རྩ་བ་ལྷ་ཡི་སྐུ་༎
ཞི་བ་དབང་དང་དྲག་པོ་དང་༌༎
རྒྱས་པ་ལ་སོགས་རྣམ་པ་བཞི་༎
དོན་དང་བསྟུན་ཞིང་ཤེས་པར་བྱ་༎
ལྗགས་ལ་གནས་པའི་ཡི་གེ་དང་༌༎
ཐུགས་ལ་གནས་པའི་ཡི་གེ་གཉིས་༎
ཁ་དོག་རིགས་ལས་ཤེས་པར་བྱ་༎
འཕྲོ་བས་འདུལ་བ་བྱིན་རླབས་ནི་༎
སྐབས་དང་གནས་སྐབས་ཤེས་པར་བྱ་༎
བདག་དང་གཞན་གྱི་དོན་རྣམས་ཀྱང་༌༎
རྣམ་པ་གཉིས་སུ་ཤེས་པར་བྱ་༎
ཤིན་ཏུ་ཕྲ་ལ་རབ་སྦྱངས་ན་༎
བློ་ཡི་རྟོགས་པས་ཁ་ཕྱེད་ནས་༎
རིག་འཛིན་ས་ལ་རྣམ་པར་འགྲོ་༎
རྡོ་རྗེ་ཁྲོས་པ་རྩ་བའི་རྒྱུད་ལས་།
དགོངས་པ་བསྟན་པའི་ལེའུ་སྟེ་དགུ་པའོ་༎།
། དེ་༄༅༎
ནས་དྲག་པོའི་ལས་རྣམས་བསྟན་པའི་ཕྱིར་༎
བསྒྲལ་བའི་ཞིང་བཅུ་བསྒྲལ་བའི་ཕྱིར་༎
བསྟན་པ་གཉན་པོ་འཇིག་པ་དང་༌༎
ལུ་གུ་རྒྱུད་ལས་འགལ་བྱེད་པ་༎
ཞེ་སྡང་མེ་ལྟར་འབར་བ་དང་༌༎
གཏི་མུག་མུན་ལྟར་འཐིབས་པ་དང་༌༎
ཕྲག་དོག་རླུང་ལྟར་འཚུབ་པ་དང་༌༎
ང་རྒྱལ་བསེ་ལྟར་མཁྲེག་པ་དང་༌༎
འདོད་ཆགས་སྦྱིན་ལྟར་འཛིན་པ་དང་༌༎
དོན་མེད་ལོག་པར་འཁྱམས་པ་དང་༌༎
མི་ཤེས་ཚུལ་འཆོས་བྱེད་པ་དང་༌༎
བནྡེ་མནའ་ཟན་དམ་ལོག་དང་༌༎
འདི་བཅུ་བསྒྲལ་བའི་རིམ་པ་ཡིན་༎
ངེས་པར་ཁུགས་པར་བྱ་བའི་ཕྱིར་༎
རྟེན་དང་འབྲེལ་བའི་ཀློང་གིས་དབྱེ་༎
སྤྲུལ་པ་ཁམས་གསུམ་དག་པའི་ཕྱིར་༎
སྐུ་གསུམ་སྤྲུལ་པའི་ཀློང་གིས་དབྱེ་༎
གང་དུ་འཕྲོས་པའི་དབང་མེད་པར་༎
ཕྱག་རྒྱ་བཞི་ཡི་ཀློང་གིས་དགུག་། ངེས་པར་རྟེན་ལ་དབབ་པའི་ཕྱིར་༎
དབབ་པར་བྱ་བའི་ཀློང་གིས་བསྟིམ་༎
རྟེན་ལ་གནས་པར་བྱ་བའི་ཕྱིར་༎
བཅིངས་པར་བྱ་བའི་ཀློང་གིས་སྡོམས་༎
ཉོན་མོངས་ཤ་མདངས་དབྱེ་བའི་ཕྱིར་༎
སྒྲོལ་བ་གནས་ཀྱི་ཀློང་གིས་གདབ་༎
སྐྱེ་མེད་ཆོས་ཀྱི་དོན་མཐོང་ཕྱིར་༎
དོན་དམ་ཆོས་ཀྱི་བདེན་པ་བདར་༎
འཁོར་བའི་གནས་སུ་མི་འཁོར་ཕྱིར་༎
ཐུན་མཚོན་དྲུག་གི་ཀློང་གིས་གདབ་༎
ལྷ་རྣམས་དགྱེས་པར་བྱ་བའི་ཕྱིར་༎
བརྡུང་དང་སྡུག་བསྔལ་བསྐྱེད་པ་དང་༌༎
བྱང་ཆུབ་སེམས་ཀྱི་ཀློང་གིས་བསྟབ་༎
འཁོར་བའི་གནས་སུ་འཁྱམས་པ་ལ་༎
ཐུགས་རྗེ་ཆེན་པོ་ཐབས་མཁས་པས་༎
སྐྱེ་བ་མེད་པའི་དོན་མཐོང་བས་༎
ཀློང་ཞེས་རྒྱལ་བས་དེ་ལྟར་གསུངས་༎
སྐུ་སྟོད་ཁྲོ་བོ་ཆེན་པོ་ལ་༎
སྐུ་སྨད་ལྕགས་ཕུར་ཟུར་གསུམ་པས་༎
སྟོང་གསུམ་མ་ལུས་ཀུན་བཀང་ནས་༎
བདེ་བར་གཤེགས་པའི་ཐུགས་རྗེ་ཡི་༎
གང་གིས་འདུལ་བའི་དོན་བསྟན་ནས་༎
ཀློང་དྲུག་ལྷ་དབྲལ་དགུག་བསྟིམ་བྱ་༎
བྱིན་བརླབས་དབང་བསྐུར་བྱས་ནས་ནི་༎
ཉི་ཤུ་རྩ་གཅིག་ཀི་ལ་ཡ་༎
ཀླད་ལ་བསྐོར་ཞིང་བཟླས་པར་བྱ་༎
ཨོམ་ལམ་ཧུ~མ་ལམ་སྟམྦྷ་ནན་།
མོ་ཧ་གྷ་ཡ་།
བྷ་ག་ཝན་།
ཤི་ཀྲི་བི་ཀྲི་བཛྲ་ཧུ~མ་ཀ་ར་ཧུ~མ་ཧུ~མ་ཕཏ་ཕཏ་།
ཨོམ་བཛྲ་ཀི་ལི་ཀི་ལ་ཡ་། ཛཧཧུ~མ་བམ་ཧོཧ་།
སརྦ་བིགྷནན་།
བཛྲ་ཀྀ་ལི་ཀི་ལ་ཡ་།
ཧུ~མ་ཧུ~མ་ཕཏ་ཕཏ་།
བཛྲ་ཧུ~མ་ཀ་ར་ཧུ~མ་ཕཏ་།
བཛྲ་ཧུ~མ་ཀ་ར་ཧུ~མ་ཨ་།
ཧུ~མ་པ་ར་བིདྱ་ན་ཧུ~མ་ཕཏ་།
སརྦ་ཨ་ན་ཡ་ཧུ~མ་ཕཏ་།
ཧ་ན་ཧ་ན་ཧུ~མ་ཕཏ་།
ད་ཧ་ད་ཧ་ཧུ~མ་ཕཏ་།
པ་ཙ་པ་ཙ་ཧུ~མ་ཕཏ་།
བྷན་དྷ་བྷན་དྷ་ཧུ~མ་ཕཏ་།
གྲྀཧྣ་གྲྀཧྣ་ཧུ~མ་ཕཏ་།
མ་ཐ་མ་ཐ་ཧུ~མ་ཕཏ་།
ཏིཤྠ་ཏིཤྠ་ཧུ~མ་ཕཏ་།
ཙྪིནྡྷ་ཙྪིནྡྷ་ཧུ~མ་ཕཏ་།
བྷིནྡྷ་བྷིནྡྷ་ཧུ~མ་ཕཏ་།
ཏ་ཐ་ཡ་ཏ་ཐ་ཡ་ཧུ~མ་ཕཏ་།
དྲག་པོ་རྫས་དང་དྲག་པོ་སྔགས་༎
དྲག་པོ་ལྷ་དང་དྲག་པོ་དཀྱུས་༎
མཐར་གནས་དྲུག་གིས་ངེས་པར་བརྡེབ་༎
རྡོ་རྗེ་ཁྲོས་པ་རྩ་བའི་རྒྱུད་ལས་།
ཞིང་བཅུ་བསྒྲལ་བའི་ལེའུ་སྟེ་བཅུ་པའོ་༎།
། དེ་ནས་སྲས་མཆོག་ལྔ་བསྒྲུབ་པར་བྱ་བ་བསྟན་ཏེ་།
དོན་དམ་སྐྱེ་མེད་ཆོས་དབྱིངས་ལས་༎
སྐྱེ་བའི་ཆོ་འཕྲུལ་སྐུར་སྟོན་པ་༎
དབྱིངས་དང་ཡེ་ཤེས་བྱིན་བརླབས་ལས་༎
ཆུ་༄༅༎
ལ་ཆུ་བུར་རྡོལ་བ་འདྲ་༎
ཧུ~མ་ཨེ་ཡམ་ར་ཀེམ་རམ་བྷྲུམ་།
ཛཧཧུ~མ་བམ་ཧོཧ་།
ཨོམ་བཛྲ་ཀི་ལི་ཀི་ལ་ཡ་།
སརྦ་བིགྷྣམ་བམ་ཧུ~མ་ཕཏ་།
སུ་རུ་སུ་རུ་པྲ་སུ་རུ་ཧུ~མ་ཕཏ་།
བི་ཏ་ཡ་བི་ཏ་ཡ་བིད་ཧུ~མ་ཕཏ་།
ནམཧསནྟ་བི་ཤོ་ཏ་ཡ་བི་བིད་ཧུ~མཕཏ་།
མ་ར་ཡ་མ་ར་ཡ་ཧུ~མ་ཕཏ་།
འཇིགས་བྱེད་སྲས་མཆོག་རྣམ་པ་ལྔ་༎
གྲུ་གསུམ་ཨེ་ཡི་དཀྱིལ་འཁོར་ན་༎
དུག་གསུམ་བསྒྲལ་བའི་ཞིང་ཆེན་ལ་༎
རུ་ཏྲ་བསྣོལ་བའི་གདན་སྟེང་དུ་༎
སྐུ་སྟོད་ཁྲོ་བོ་ཆེན་པོ་ལ་༎
སྐུ་སྨད་ཟུར་གསུམ་དབལ་གྱིས་བཞུགས་༎
རྡོ་རྗེ་ཁྲོས་པ་རྩ་བའི་རྒྱུད་ལས་།
སྲས་མཆོག་ལྔ་བསྒྲུབ་པའི་ལེའུ་སྟེ་བཅུ་གཅིག་པའོ
༎ ༎ དེ་ནས་དམ་ཚིག་དམ་པ་འདི་དག
མཆོག་ཏུ་བསྟན་ཏོ་༎
སྔ་རབས་འདས་པའི་སངས་རྒྱས་ཀྱང་༌༎
དམ་ཚིག་འདི་ལ་བརྟེན་ནས་གྲུབ་༎
ད་ལྟར་བཞུགས་པའི་སངས་རྒྱས་ཀྱང་༌༎
དམ་ཚིག་འདི་ལ་བརྟེན་ནས་གྲུབ་༎
སླད་ནས་འབྱོན་པའི་སངས་རྒྱས་ཀྱང་༌༎
དམ་ཚིག་འདི་ལ་བརྟེན་ནས་གྲུབ་༎
དེ་ཕྱིར་དམ་ཚིག་ཐེག་ཆེན་འདི་༎
ཕྱིར་རབས་སྔགས་འཆང་རྣམས་ཀྱིས་སྲུང་༌༎
དམ་ཚིག་འདི་ནི་ས་གཞི་འདྲ་༎
ས་ལ་སྐྱེ་འཁྲུངས་ཀུན་སྐྱེད་ལྟར་༎
དམ་ཚིག་གཞི་ཡི་ས་གཞིས་ནི་༎
སྐུ་དང་ཡེ་ཤེས་སྐྱེད་པར་བྱེད་༎
རྩ་བའི་དམ་ཚིག་གསུམ་པོ་དང་༌༎
ཡན་ལག་དམ་ཚིག་ལྔ་རྣམས་ལས་༎
མ་འདས་བསྲུངས་ན་སངས་རྒྱས་ཡིན་༎
དེ་ལས་འདས་ན་སེམས་ཅན་ཡིན་༎
དམ་ཚིག་གཞུང་བཞིན་བསྲུང་བ་ལ་༎
དམ་ཅན་རྣམས་ཀྱིས་བསྒོ་བ་ཉན་༎
གལ་ཏེ་བསྒོ་བ་མ་ཉན་ན་༎
དམ་ཅན་ཉིད་ཀྱང་རླག་པར་འགྱུར་༎
ལྷ་ཡང་འདས་ན་མྱོས་འགྱུར་ན་༎
རྣལ་འབྱོར་འདས་ན་སྨོས་ཅི་དགོས་༎
དམ་ཚིག་འདི་ནི་གཙོ་ཡིན་ཞེས་༎
དཔའ་བོ་ཆེན་པོས་ཡང་དག་བཤད་༎
དམ་ཚིག་ཉམས་པའི་ལྔ་ལྟས་ནི་༎
བྱ་རུ་མི་རིང་སྣ་ཚོགས་བྱེད་༎
སློབ་དཔོན་བཀའ་སླུ་སྨོད་པ་དང་༌༎
ལུ་གུ་རྒྱུད་ལ་དབྱེན་འདོགས་དང་༌༎
སྔགས་དང་ཕྱག་རྒྱ་རྒྱུན་བཅད་ནས་༎
གཞན་ནས་དངོས་གྲུབ་ཐོབ་འདོད་པ་༎
འདི་ཡང་ཉམས་པའི་སྔ་ལྟས་ཡིན་༎
རྫས་དང་ལག་ཆ་མངོན་བསྟན་ནས་༎
ཕ་རོལ་གཞན་ལ་སྡིག་བྱེད་ཅིང་༌༎
མན་ངག་གཏིང་ནས་མ་ཐོབ་པར་༎
ཨག་ཚར་ཁ་ཡིས་ངོམ་པ་དང་༌༎
རིག་པའི་རྩལ་དང་མ་ལྡན་པར་།
ཁ་ནས་ལྷ་སྲིན་གཉན་འབོད་པ་༎
འདི་རྣམས་ཉམས་པའི་སྔ་རྟགས་ཡིན་༎
མཚན་དང་ལྡན་པའི་རིག་མ་ལ་༎
ཕྲད་ནས་སྦྱོར་བ་མ་བྱས་དང་༌༎
ལས་ངན་སྐྱོན་ཅན་མཚན་རྫོགས་པ་༎
བསྒྲལ་བའི་ཞིང་བཅུ་མ་བསྒྲལ་ན་༎
འདི་ཡང་ཉམས་པའི་སྔ་ལྟས་ཡིན་༎
དམ་ཚིག་ཉམས་པའི་སྔ་ལྟས་ནི་༎
རྩ་བ་གསུམ་པོ་ཉམས་གྱུར་ན་༎
རྡོ་རྗེ་དམྱལ་བར་སྐྱེ་བར་འགྱུར་༎
འདིར་ཡང་ཉེས་པ་སྣ་བཅུ་འོང་༌༎
ཕྱི་མ་ན་རག་དམྱལ་ཁམས་སྐྱེ་༎
འདིར་ཡང་ནད་དང་སྡུག་བསྔལ་ཆེ་༎
མཛེ་དང་ནད་དང་སྡུག་བསྔལ་སྣ་ཚོགས་འོང་༌༎
མ་ཚོགས་སྟོང་གིས་སྙིང་ནས་འདྲེན་༎
ཤ་ཟན་སྟོང་གིས་ཤ་རུས་༄༅༎
འབྲལ་༎
འཇིག་རྟེན་མ་མོམཁའ་འགྲོ་ཡང་༌༎
དམ་ཚིག་ཉམས་པའི་བདུད་དུ་འབབ་༎
མ་མོ་ཀུན་ཀྱང་གཤེད་དུ་འོང་༌༎
ཚེ་དང་སྲོག་ལ་བར་ཆོད་བྱེད་༎
དམ་ཚིག་འདི་ལ་མི་གནས་ན་༎
བརྩམས་པ་མི་འགྲུབ་མྱ་ངན་ནོན་༎
དམ་ཚིག་བསྲུངས་པའི་ཡོན་ཏན་ནི་༎
ཅི་བསམ་ལས་རྣམས་འགྲུབ་པར་འགྱུར་༎
ཡི་དམ་ལྷ་ཡི་དངོས་གྲུབ་ཐོབ་༎
མཁའ་འགྲོ་མང་པོ་འཁོར་ཞིང་འདུ་༎
དངོས་གྲུབ་རྣམ་གསུམ་རིམ་བཞིན་ཐོབ་༎
ཚེ་དང་བསོད་ནམས་དབང་ཐང་འཕེལ་༎
ལྷ་སྲིན་ཀུན་ཀྱང་དེ་བཞིན་བཀུར་༎
དགྲ་བགེགས་ཀུན་ཀྱང་གཞོམ་ཞིང་འདུལ་༎
བསྟན་པ་ཀུན་ཀྱང་དར་ཞིང་བསྲུང་༌༎
དམ་ཚིག་འདི་དག་གཙོར་ལེན་ན་༎
གྲུབ་པར་འགྱུར་བ་གདོན་མི་ཟ་༎
དམ་ཚིག་བསྲུང་བའི་རིམ་པ་ནི་༎
རྡོ་རྗེ་སློབ་དཔོན་ཕ་ལྟར་ཁུར་༎
ཡུམ་གྱི་དབང་མོ་མ་ལྟར་ཁུར་༎
མཆེད་དང་ལྕམ་དྲལ་སྤུན་ལྟར་བརྩེ་༎
ཉིན་དང་མཚན་དུ་དུས་མེད་པར་༎
སྔགས་དང་ཕྱག་རྒྱ་རྒྱུན་མི་གཅོད་༎
མ་ཡེངས་གསལ་བའི་དོན་བརྩོན་པ་༎
འདི་ཡང་བསྲུང་བའི་རིམ་པ་ཡིན་༎
མཉན་བསམ་ཐོས་པ་རྒྱ་བསྐྱེད་ནས་༎
འདུ་འཛིའི་དབང་དུ་མི་གཏོང་བར་༎
རྟག་ཏུ་སྒྲུབ་ལ་བརྩོན་བྱེད་པ་༎
འདི་ཡང་བསྲུང་བའི་རིམ་པ་ཡིན་༎
ཕ་རོལ་དམ་ཉམས་དགྲ་བོ་ལ་༎
དམོད་བཙུག་ཁ་ཚོ་མི་ཟེར་བར་༎
གསང་ཞིང་བསྟུན་ནས་ལས་བྱེད་པ་༎
འདི་ཡང་བསྲུང་བའི་རིམ་པ་ཡིན་༎
རྡོ་རྗེ་ཕུར་པ་རྩ་བའི་རྒྱུད་ལས་།
དམ་ཚིག་བསྟན་པའི་ལེའུ་སྟེ་བཅུ་གཉིས་པའོ་༎
༎ དེ་ནས་དབང་རྣམ་པར་བསྐུར་བའི་ཏིང་ངེ
འཛིན་ལ་སྙོམས་པར་ཞུགས་ནས་།
སྲོག་དང་ལུས་ལ་མི་འཛེམ་ཞིང་༌༎
ནོར་དང་དད་པས་མཉེས་བྱས་ནས་༎
འཁོར་གསུམ་ཡོངས་སུ་དག་བྱས་ཏེ་༎
བླ་མ་མཉེས་པར་བྱ་ཕྱིར་དབུལ་༎
དཀའ་དང་འཁོར་ལོ་བུམ་པ་དང་༌༎
བསྐྱེད་དང་རྫོགས་པའི་རིམ་པ་དང་༌༎
ཕན་དང་ནུས་པའི་བྱིན་རླབས་དབང་༌༎
རིམ་པ་བཞིན་དུ་བསྐུར་བར་བྱ་༎
སློབ་དཔོན་ཇི་བཞིན་མཉམ་བཞག་ནས་༎
བསྙེན་པའི་རྫས་རྣམས་བསགས་བྱས་ལ་༎
ཕུར་བུ་བུམ་པ་ལ་སོགས་དང་༌༎
སྨན་ལྔ་འབྲུ་ལྔ་རིན་ཆེན་ལྔ་༎
སྤོས་དང་སྙིང་པོ་ལྔ་དག་དང་༌༎
ཁ་རྒྱན་མགུལ་ཆིངས་དེ་བཞིན་བཤམས་༎
བསྙེན་པ་ཚུལ་བཞིན་བྱས་ནས་ནི་༎
ཕུར་པ་འགུལ་ཞིང་འབར་ཀྱང་རུང་༌༎
སྐུ་གཟུགས་བཞད་ཅིང་འགུལ་བ་དང་༌༎
བུམ་པ་ནམ་མཁར་འདུག་ནས་ནི་༎
དཀྱིལ་འཁོར་ལས་ལ་དེ་བཞིན་བཤམས་༎
རིན་ཆེན་ཟུར་བརྒྱད་དཀྱིལ་འཁོར་དུ་༎
དར་དཀར་ཡོལ་གྱིས་བྲེས་པ་རུ་༎
རྫས་དང་ལག་ཆ་ཀུན་བཀྲམ་ནས་༎
སློབ་མ་ལྔའམ་གཅིག་ཀྱང་རུང་༌༎
གདོད་གཡོགས་དར་གྱིས་རབ་དཀྲིས་ལ་༎
དག་པའི་ཁྲུས་ཀྱིས་བཀྲུ་བྱས་ནས་༎
རིན་ཆེན་སྣ་ཚོགས་སྙིམ་པར་བཀང་༌༎
རྡོ་རྗེ་ཡེ་ཤེས་ཆེན་པོ་ཡིས་༎
དུས་གསུམ་སངས་རྒྱས་ཐམས་ཅད་ཀྱི་༎
སྐུ་གསུང་ཐུགས་ཀྱི་རྡོ་རྗེ་སྟེ་༎
དེ་རིང་༄༅༎
བདག་ལ་དབང་བསྐུར་ཤོག་། དེ་བཞིན་གཤེགས་པ་ཐམས་ཅད་ཀྱི་༎
སྐུ་གསུང་ཐུགས་ཀྱི་རྡོ་རྗེ་ཆེ་༎
མ་ལུས་གཞུང་བཞིན་སྒྲུབས་ནས་ནི་༎
སྐུ་གསུང་ཐུགས་ཀྱི་ཕུར་པ་བཞིན་༎
ཡེ་ཤེས་རྡོ་རྗེའི་དཀྱིལ་འཁོར་དུ་༎
བདག་གི་དད་པས་འཇུག་པར་བགྱི་༎
འཇོམས་བྱེད་རྡོ་རྗེ་ཆེན་པོ་ཡིས་༎
བདག་ལ་དབང་མཆོག་དེ་རིང་སྩོལ་༎
ང་ནི་ཡེ་ཤེས་རྡོ་རྗེ་སྟེ་༎
ཉོན་མོངས་རྣམ་རྟོག་འཇོམས་པའི་ཕྱིར་༎
འཇོམས་བྱེད་རྡོ་རྗེ་ཆེན་པོ་འདི་༎
དེ་རིང་ཁྱོད་ལ་སྦྱིན་པར་བྱ་༎
འཇོམས་བྱེད་ཆེན་པོའི་དཀྱིལ་འཁོར་དུ་༎
སྐུ་གསུང་ཐུགས་ཀྱི་རྡོ་རྗེ་ཆེ་༎
རྣམ་རྟོག་གཞོམ་ཕྱིར་ཡེ་ཤེས་གསལ་༎
སངས་རྒྱས་བདག་ལ་དབང་ལྡན་ཤོག་། ཨེ་མ་ཧོ་རིགས་ཀྱི་བུ་ཁྱོད་ཀྱིས་༎
གང་ལ་ཕོག་པ་ཡིད་དམ་ལྷ་༎
མེ་ཏོག་དམ་པ་དོར་བར་གྱིས་༎
དཔལ་ཆེན་རྡོ་རྗེ་གཞོན་ནུ་དང་༌༎
ཡུམ་ཆེན་འཁོར་ལོ་རྒྱས་འདེབས་གཉིས་༎
གཡོན་ནས་ཡུམ་གྱིས་ཡབ་ལ་འཁྱུད་༎
ཕྱག་གིས་བུམ་པ་རབ་ཏུ་བླངས་༎
ཡེ་ཤེས་དབང་གི་ཆུ་བོ་འདི་༎
ཉོན་མོངས་མ་གོས་དཀར་ལ་འཚེར་༎
སྐལ་ལྡན་རིགས་ཀྱི་བུ་ཁྱོད་ལ་༎
སྤྱི་བོར་བུམ་པའི་དབང་བསྐུར་བས་༎
ཉོན་མོངས་གསུམ་དང་དུག་གསུམ་སྦྱངས་༎
དབང་གི་ཆུ་བོ་རྒྱུན་བཞིན་འབབ་༎
ཨོམ་བཛྲ་ཀི་ལི་ཀི་ལ་ཡ་སརྦ་བིགྷྣན་བམ་ཧུ~མ་ཕཏ་།
དབང་བསྐུར་ཡི་དམ་ལྷར་བསྐྱེད་ལ་༎
ལུས་ཀྱི་དཀྱིལ་འཁོར་རྫོགས་པར་བསྐྱེད་༎
སྐུ་དང་གསུང་དང་ཐུགས་ཀྱི་དབང་༌༎
ཕན་པའི་དབང་དང་ནུས་པའི་དབང་༌༎
དུར་ཁྲོད་དབང་དང་དམ་རྫས་དབང་༌༎
རིམ་པ་བཞིན་དུ་བསྐུར་བར་བྱ་༎
ཕུར་པའི་དབང་དང་འདེབས་པའི་དབང་༌༎
དྲག་པོའི་ལས་སུ་གྱུར་པ་ཡི་༎
ཀུན་ཀྱང་མ་ལུས་དབང་དུ་བསྐུར་༎
སྲིད་པའི་ཕུར་བུ་སྒྲུབ་པ་དང་༌༎
དབང་དང་དངོས་གྲུབ་བླང་བའི་ཕྱིར་༎
ཡེ་ཤེས་ཁྲོ་བོ་གཤེགས་སུ་གསོལ་༎
ཁྲོ་བོ་ཆེན་པོ་གཤེགས་ནས་ཀྱང་༌༎
རྟགས་དང་མཚན་མ་བསྟན་པ་དང་༌༎
ཀི་ལ་ཡ་ཡི་དངོས་གྲུབ་སྩོལ་༎
གསང་བའི་དབང་རྣམས་བསྐུར་བའི་ཕྱིར་༎
དབང་གི་སྟེགས་བུ་རབ་བརྩེགས་ལ་༎
ཤ་རྩི་དཀར་ལ་ལྕང་ལོའི་སྐྲ་༎
པདྨའི་མཆུ་ལ་སོ་ཚགས་དམ་༎
སྨིན་མཚམས་བར་ཡང་མ་ཆད་པར་༎
ཚེས་བརྒྱད་ཟླ་བའི་མིག་འདྲ་བ་༎
སློབ་དཔོན་གནང་བའི་ཐུགས་རྗེ་བསྐྱེད་༎
ཡུམ་གྱིས་དུས་གསུམ་བདེ་གཤེགས་བསྐྱེད་༎
ཛཧཧུ~མ་བམ་ཧོཧ་།
ས་མ་ཡ་ཧོ་།
ས་མ་ཡ་སྟྭམ་།
ཨ་ནུ་ར་ག་ཡ་མི་།
ཨ་ནུ་ར་ག་ཡ་ཧོ་༎
ཛཧཧུ~མ་བམ་ཧོཧ་།
ཧུ~མ་ཧུ~མ་ཧུ~མ་།
ཨ་ཨ་ཨ་།
དེ་བཞིན་བྱང་སེམས་ཕབ་ནས་ནི་༎
ཇི་ལྟར་འཇུག་པ་བཞིན་དུ་བསྐུར་༎
རྡོ་རྗེ་ཁྲོས་པ་རྩ་བའི་རྒྱུད་ལས་།
དབང་གི་ལེའུ་སྟེ་བཅུ་གསུམ་པའོ་༎།
། དེ་ནས་ཚོགས་སྒྲུབ་པ་རྣམ་པར་སྤྲོས་ཏེ་།
ཚོགས་ཀྱི་དཀྱིལ་འཁོར་དམ་པ་འདིར་༎
འབྱོར་པ་ཕུན་སུམ་ཚོགས་བྱས་ལ་༎
བྱིན་བརླབས་ཚོགས་ཀྱི་དཀྱིལ་འཁོར་དུ་༎
བསམ་པ་བདག་གིས་རབ་བསམ་ལ་༎
སྣོད་ནི་ཨ་ལས་རྣམ་པར་༄༅༎
དག་། བཅུད་ནི་ཧུ~མ་ལས་བསམ་པར་བྱ་༎
ཡམ་གིས་འབར་བའི་མེ་བསྐྱོད་ནས་༎
རམ་གྱི་མེ་ཡིས་ཨ་ཞུ་ནས་༎
བཅུད་ཀྱི་ཧུ~མ་ལ་ཐིམ་པར་གྱུར་༎
ཧུ~མ་ནི་རྣམ་པར་ཞུ་གྱུར་ནས་༎
ཕྱོགས་བཅུར་འོད་ཟེར་འཕྲོས་པ་ལས་༎
དུས་གསུམ་རྒྱལ་བའི་ཐུགས་དམ་བསྐུལ་༎
སླར་འདུས་བདུད་རྩི་ཉིད་དུ་གྱུར་༎
བདུད་རྩི་བྱིན་བརླབས་ཆེན་པོ་ཡིས་༎
ཡེ་ཤེས་ལྷ་ལ་མཆོད་པར་དབུལ་༎
བདག་ལ་བདག་མཆོད་མཉམ་ཉིད་ཐིམ་༎
འོད་ཟེར་གསུམ་དུ་རྣམ་པར་གསལ་༎
དཀར་དམར་ནག་པོའི་འོད་དང་གསུམ་༎
དབུལ་དང་བཤགས་པ་བསྟབ་པར་བྱ་༎
དགུག་དང་བཅིང་དང་བསྒྲལ་བ་དང་༌༎
རིམ་པ་བཞིན་དུ་རྫོགས་པར་བྱ་༎
རྡོ་རྗེ་ཁྲོས་པ་རྩ་བའི་རྒྱུད་ལས་༎
ཚོགས་སྒྲུབ་པའི་ལེའུ་སྟེ་བཅུ་བཞི་པའོ་༎ ༎
དེ་ནས་ཐམས་ཅད་བསྡུས་པའི་དཀྱིལ་འཁོར་རྣམ་པར
བསྡུས་ནས་། དཀྱིལ་འཁོར་འདོམ་གང་གྲུ་བཞི་ལ་༎
དྲི་ཡི་རྒྱལ་པོ་ལྔ་ཡིས་བྱུག་། མཐིང་བག་གྲུུ་གསུམ་ནག་པོ་ལ་༎
དྲག་པོ་ཧུ~མ་གིས་མཚན་པ་བྲི་༎
སྒོ་དང་རྟ་བབས་དེ་བཞིན་ནོ་༎
ལྕགས་སམ་སེང་ལྡིང་ཕུར་པ་ལ་༎
མཐིང་ནག་དར་གྱི་ཅོད་པན་ཅན་༎
ཉུང་དཀར་རྒྱལ་པོ་དག་དང་ནི་༎
གུ་གུལ་སྦྱར་བ་ལ་སོག་པ་༎
དབང་བསྐུར་རིམ་པར་བྱས་ནས་སུ་༎
དྲག་པོ་གྲུ་གསུམ་དབུས་སུུ་དགོད་༎
ཤ་ཁྲག་སྣ་ཚོགས་གཏོར་མ་དང་༌༎
རིམ་པ་བཞིན་དུ་སྐུར་བསྐྱེད་བྱ་༎
མཆོད་པ་དབུལ་ཞིང་ཕྲིན་ལས་བཅོལ་༎
སྒྲུབ་ཆེན་ལས་རྣམས་བྱས་ནས་ནི་༎
ཀློང་གི་བྱ་བའི་ལས་བྱས་ནས་༎
བསྟབ་ཅིང་བསྲེགས་ཏེ་འཕང་བ་དང་༌༎
མནན་ཏེ་ལས་བཞིས་མཐའ་བརྟུལ་བྱ་༎
ཚེ་བསྟིམ་བཀྲ་ཤིས་གཏོར་མ་བཏང་༌༎
རྡོ་རྗེ་ཁྲོས་པ་རྩ་བའི་རྒྱུད་ལས་།
དཔའ་བོ་གཅིག་པ་སྒྲུབ་པའི་ལེའུ་སྟེ་བཅོ་ལྔ་པའོ་༎།
། དེ་ནས་ཉུང་དཀར་གུ་གུལ་རཀྟ་གསུམ་སྒྲུབ་པ་གསུངས་ཏེ་།
མཚན་མ་ངན་པའི་ཐོད་པ་རུ་༎
གསུམ་པོ་སོ་སོར་བླུག་བྱས་ལ་༎
ཚེར་མའི་ཤིང་གིས་ཁ་བཅད་ལ་༎
དཀར་ནག་སྦྲ་ནི་ཕུབ་བྱས་ལ་༎
ལམ་པོ་ཆེ་ཡི་རྒྱ་གྲམ་དུ་༎
མ་གྲུབ་བར་དུུ་དེ་བཞིན་བྱ་༎
གཞན་ཡང་གྲུ་གསུམ་མཐིང་ནག་བསྒོམ་༎
ཨོམབཛྲ་ཀི་ལི་ཀི་ལ་ཡ་ཧྲིལ་ཤག་ཛྭ་ལ་ནི་ཧུ~མ་ཕཏ་།
དུ་བ་རླངས་དང་མེ་འོད་དང་༌༎
འགུལ་དང་ཁོལ་བ་ལ་སོགས་འབྱུང་༌༎
དེ་བཞིན་རྟགས་ལ་ཕེབས་པ་དང་༌༎
ཉུང་དཀར་དབང་པོ་རྣམ་ལྔར་བྲབ་༎
དྲི་ཆེན་དྲི་ཆུ་རྐྱེན་ལས་བསྐྱེད་༎
བདུད་ཀྱི་ཉི་མར་བཀྲ་མི་ཤིས་༎
ངན་པའི་དུས་སུ་འདི་དག་སྒྲུབ་༎
རྡོ་རྗེ་ཁྲོས་པ་རྩ་བའི་རྒྱུད་ལས་།
རྫས་སྒྲུབ་པའི་ལེའུ་སྟེ་བཅུ་དྲུག་པའོ་༎།
། ཨེ་མ་ཧོ་ཕྱོགས་བཅུ་དུས་བཞིར་ནི་༎
སྐྱེ་བ་མེད་པའི་ཆོས་ཉིད་ལས་༎
ལོག་པར་འཁྱམས་པ་བསྒྲལ་སླད་དུ་༎
དྲག་པོ་རྩ་བའི་རྒྱུད་འདི་གསུངས་༎
སྐལ་ལྡན་ཡང་རབ་བློ་ཅན་དང་༌༎
ཐེག་པ་མཆོག་ལ་རྟོགས་པ་ཆེ་༎
རྩོལ་བ་ཆེ་ཞིང་ཤེས་རབ་རྣོ་༎
བསམ་པ་དག་པར་གྱུར་པ་ལ་༎
རྒྱུད་འདི་ཡོངས་སུ་གཏད་པར་བྱ་༎
རྡོ་རྗེ་ཁྲོས་པ་༄༅༎
རྩ་བའི་རྒྱུད་ལས་།
རྒྱུད་གཏད་པའི་ལེའུུ་སྟེ་བཅུ་བདུན་པའོ་༎ ༎
རྫོགས་སོ་༎ ༎ རྒྱ་གར་གྱི་སློབ་དཔོན་པདྨ
འབྱུང་གནས་དང་༌། བོད་ཀྱི་ལོ་ཙ་བ་ངམ
འབྲེས་ལེས་བསམ་ཡས་ཀྱི་མཆིམས་ཕུ་དགེ་གོང་དུ
