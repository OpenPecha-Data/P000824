ང་རྒྱལ་ཆུ་བཞི་རྟག་ཏུ་འབབ་༎
རྟོགས་པ་ཡེ་ཤེས་རྣམ་པ་བཞི་༎
རྒྱུན་མི་ཆད་པས་དབང་གི་ཆུ་༎
དེ་བཞིན་སྙིང་ལ་རིག་པའི་ཡེ་ཤེས་གནས་༎
ཆོས་ཉིད་རྩ་ན་རྨ་བྱ་འདྲ་༎
ཐབས་ཀྱི་རྩ་ནི་གླང་ཆེན་འདྲ་༎
ཡེ་ཤེས་རྩ་ནི་སེང་གེ་འདྲ་༎
སྐྱོན་ཡོན་རྩ་ནི་རྟ་མཆོག་འདྲ་༎
ཆོས་ཉིད་རྩ་ལ་འོད་ལྔ་རྒྱུ་༎
ཡེ་ཤེས་རྩ་ལ་འགྱུ་བ་རྒྱུ་༎
སྐྱོན་ཡོན་རྩ་ལ་ཉོན་མོངས་རྒྱུ་༎
གློ་བུར་རྩ་ལ་རྣམ་ཤེས་རྒྱུ་༎
རྩ་ནི་སྲོག་ཆགས་ཆེན་པོ་བཞི་༎
འགྱུ་བ་ལ་སོགས་ཆུ་བཞི་འབབ་༎
དབང་གི་ཆུ་བོ་ཆེན་པོ་བཞི་༎
རྒྱུན་ཆད་མེད་པའི་དབང་བསྐུར་བཞི་༎
ད་ནི་དབང་གི་ཡོན་ཏན་བསྟན་ཏེ་༎
ཨ་ནི་ཏི་སེའི་གངས་དང་འདྲ་༎
ཝ་དང་འ་དང་དུ་དང་ནི་༎
ཡི་གེ་བཞི་པོ་དབང་དངོས་ཡིན་༎
དོན་ནི་ཚིག་དབང་གསང་དབང་ཐབས་༎
ཤེས་རབ་བུམ་པའི་དབང་དང་ལྔ་༎
རྩ་དང་ཡི་གེ་དབང་གསུམ་པོ་༎
ཕྱི་ནང་གསང་བའི་དབང་བསྐུར་ཡིན་༎
རྟགས་དང་བརྡའ་དང་དོན་དང་གསུམ་༎
བསྐུར་ཐབས་དབང་རྫས་ཐིམ་ལུགས་གསུམ་༎
ལྷ་དང་ལུས་ལ་བསྐུར་བ་ནི་༎
ལུས་ཀྱི་ཞེན་པ་ལྡོག་པ་ཡིན་༎
ཡེ་ཤེས་ཆོས་ཀྱི་དབང་བསྐུར་བས་༎
ལྷ་ཡི་རང་རྒྱུད་ལྡོག་པ་ཡིན་༎
ཆོས་དབང་སེམས་ལ་བསྐུར་བ་ནི་༎
དུག་ལྔ་རང་སར་དག་པ་ཡིན་༎
དབང་གི་ཆུ་བཞི་བསྟན་པ་ནི་༎
བཙལ་མི་དགོས་པའི་ཡོན་ཏན་ཡོད་༎
དབང་ལྔ་དངོས་སུ་བསྟན་པ་ནི་༎
དབང་ལྔ་ལམ་དུ་བླང་པ་ནི་༎
བྱིན་རླབས་རང་ལ་འབྱུང་བ་ཡིན་༎
ལྷན་ཅིག་སྐྱེས་པ་རྣམ་བཞི་ནི་༎
ཐུན་མོང་མ་ཡིན་ཁྱད་པར་མིན་༎
མཆོག་གི་འབྲས་བུ་ཐོབ་པ་ཡིན་༎
གཞི་ལམ་འབྲས་བུ་བསྟན་པ་ནི་༎
རྣལ་འབྱོར་རབ་འབྲིང་དགོངས་སོ་ཡིན་༎
ཞེས་གསུངས་སོ་༎
དབང་རིན་པོ་ཆེ་འཁོར་ལོའི་རྒྱུད་ལས་༎
ལྷ་རྒྱུད་ཆུང་ངུའི་ལེའུ་སྟེ་བཅུ་གཉིས་པའོ་༎།
། གསང་བའི་བདག་པོ་ཉོན་ཅིག་། ལྷ་རྒྱུད
དབང་རིན་པོ་ཆེའི་འཁོར་ལོ་ཞེས་བྱ་བ་འདི
༎ ཚིག་ཉུང་ལ་དོན་ཆེ་༎
བརྟགས་དཀའ་ལ་གཏིང་ཟབ་པའི་མན་ངག་། ཐམས་ཅད་མ་ཚང་བ་མེད་པའི་རྒྱུད་༎
བཀའ་ལས་མི་འདའ་ཞིང་བརྟག་དཀའ་བའི་ལུང་༌༎
ཐམས་ཅད་གཏན་ལ་འབེབས་པས་རྒྱུད་ལུང་གི་ཚད་མར་ཟུང་ཞིག་། ཅེས་གདམས་སོ་༎
རྡོ་རྗེ་སེམས་དཔའ་རྗེས་སུ་ཡི་རང་ནས་བསྟོད་པ་༎
སྟོན་པ་ཀུན་རིག་ཆོས་ཀྱི་རྗེ་༎
སྣ་ཚོགས་ངོ་སྤྲོད་རྒྱུད་ཀྱི་རྒྱལ་པོ་འདི་༎
བྱིན་གྱིས་རླབས་ཀྱི་བརྒྱུད་པ་ངོ་མཚར་ཆེ་༎
བྱིན་རླབས་སྤྲུལ་སྐུ་འགྲོ་དོན་མཛད་ལ་ཕྱག་འཚལ་བསྟོད་༎
ཅེས་གསུངས་སོ་༎
དབང་རིན་པོ་ཆེ་འཁོར་ལོའི་རྒྱུད་ལས་།
རྗེས་སུ་ཡི་རང་ནས་བསྟོད་པའི་ལེའུ་སྟེ་བཅུ་གསུམ་པའོ་༎
