གང་འདིར་གསང་བ་དམ་པ་ཡིས་༎
ཉོན་མོངས་གཡུལ་ནི་ཟློག་པར་བྱེད་༎
གསང་བ་རབ་ཏུ་འབྱེད་བྱེད་མ་༎
མ་ལུས་བདག་ཉིད་ཕྱག་རྒྱ་ཆེ་༎
གཏུམ་པོར་གནས་པ་ཙམ་གྱིས་ནི་༎
གང་དབང་འགུགས་པར་ཐེ་ཙོམ་མེད་༎
ཅེས་པ་འདི་ནི་བཅོམ་ལྡན་འདས་ཀྱི་རྩ་བའི
ལས་གསང་བའི་ཡང་གསང་བའི་དམ་ཚིག་ཆེན་པོའོ
། ཁྲོ་བོ་རྟ་མཆོག་རོལ་པ་ལས་།
ཐམས་ཅད་གསང་བ་སྣ་ཚོགས་རྨད་དུ་བྱུང་བའི
ལེའུ་སྟེ་ལྔ་བཅུ་རྩ་ལྔ་པའོ་༎ ༎ དེ
ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག
གིས་༎ ཟབ་མོ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་༎
འདི་སྐད་ཅེས་གསུངས་སོ་༎
དབང་ཐོབ་དམ་ཚིག་ལྡན་པ་དང་༌༎
གང་ཡང་དཔའ་བོའི་ཏིང་འཛིན་གྱིས་༎
དང་པོའི་ལས་ལ་དབང་ཐོབ་ནས་༎
འཕྲ་མོ་རབ་ཏུ་འབར་བ་བརྩམས་༎
དཔལ་ལྡན་གར་གྱི་དབང་ཕྱུག་ཆེ་༎
ཤིན་ཏུ་དྲག་ཅིང་གཟི་བྱིན་ལྡན་༎
འོད་ཆེན་འཁོར་ལོའི་སྦྱོར་བ་ཡིས་༎
མངོན་སངས་རྒྱས་པར་འགྱུར་བ་ཡིན་༎
ཞེས་གསུངས་སོ་༎
དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་།
གསང་བ་མཛོད་ཅེས་བྱ་བའི་ཏིང་ངེ་ཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཕྱག་རྒྱ་བཀའ་ཡི་འཁོར་ལོ་ཡིས་༎
ཉི་མ་དང་ནི་ཟླ་བ་སྒོམ་༎
གང་གི་རབ་ཏུ་གསང་བ་ཡིས་༎
སྦྱོར་བ་དམ་པའང་འགྲུབ་པར་འགྱུར་༎
གར་མཆོག་གསང་བ་བླ་ན་མེད་༎
དབང་ཕྱུག་ཀུན་ནི་རབ་ཏུ་འདྲེན་༎
པདྨ་གསང་བ་བླ་ན་མེད་༎
བཀྲ་ཤིས་འཁོར་ལོ་བདེ་དང་ལྡན་༎
ཞེས་གསུངས་སོ་༎
དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་།
འཇོམས་པ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
གསང་ཆེན་རབ་ཏུ་འབར་བ་ནི་༎
སྐྱེ་གནས་དབུས་ན་ཡང་གནས་པ་༎
འཁོར་ལོ་སྣ་ཚོགས་འབར་འདྲ་བ་༎
དབང་ཕྱུག་འཁོར་ལོའི་ཆོ་ག་བཞིན་༎
ཨེ་མ་འོ་རྨད་དུ་བྱུང་བ་ཡིས་༎
འཁོར་ལོ་གོ་ཆ་ཆེན་པོ་ཡིས་༎
རྣལ་འབྱོར་མཆོག་ནི་བྱེད་པ་ཡིན་༎
ཞེས་གསུངས་སོ་༎
དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་༎
བདེ་བ་ཆེན་པོ་རབ་ཏུ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཀུན་ངམ་དྲན་པའི་བརྟེན་དབུས་ན་༎
མ་ཆགས་འཁོར་ལོ་ཡང་དག་ལྡན་༎
ཆགས་བྲལ་སྙིང་པོ་ཐུགས་ཀྱི་མཆོག་། རྟོག་བྲལ་སྣང་དང་མུན་པ་མིན་༎
བློ་མཆོག་དོན་མཆོག་རབ་སྨྲ་བ་༎
སྣ་ཚོགས་ཅན་དོན་རབ་ཏུ་གསང་༌༎
དོན་བྲལ་བླ་མེད་གནས་སུ་སྒྲོལ་༎
ཐམས་ཅད་གསང་བའི་བདག་ཉིད་མཆོག་། ཅེས་གསུངས་སོ་༎
དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་༎
འདོད་ཆགས་ཆེན་པོ་ངེས་པར་འཇོམས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ངོ་མཚར་དོན་བྱུང་༄༅༎
བདག་ཉིད་ཅན་།
འཁོར་ལོའི་སྦྱོར་བ་ཆེན་པོ་ཡིས་༎
ལེགས་སྦྱར་གཟི་ལྡན་གཞལ་ཡས་དབུས་༎
བྱང་ཆུབ་སེམས་ཀྱི་དཀྱིལ་འཁོར་སྤྲོ་༎
གཉིས་མེད་སྦྱོར་བའི་བྱིན་རླབས་ལས་༎
བདུད་རྩི་ཆུ་བོ་གསང་བའི་དབྱིངས་༎
འཁོར་ལོ་དཔའ་བོ་གོ་ཆ་མེད་༎
སྐྱོབ་པ་བདེ་བ་ཆེན་པོ་ཡིན་༎
ཞེས་གསུངས་སོ་༎
དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་།
(༢༣)༄༅༎ ཚིག་ཆེན་པོའོ་༎
གཉིས་སུ་མེད་པ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ་༎
འདི་སྐད་ཅེས་གསུང་སོ་༎
དཔལ་ལྡན་གསང་བ་འཛིན་གང་ཞིག་། དབང་ཕྱུག
གཞོན་ནུ་ཀུན་གྱི་བདག་། རབ་ཏུ་དྲག་པོ
བདེ་ཆེན་གྱིས་༎ ཀུན་ཏུ་འབྱོར་བ་དམ་པ་ཐོབ་༎
རྣལ་འབྱོར་དབང་ཕྱུག་ཁ་ལོ་སྒྱུར་༎
འགྲོ་དང་འདུག་པ་རྒྱུན་བཅད་དེ་༎
དཔའ་བོ་དེ་ཉིད་གསུམ་ལ་གནས་༎
བླ་མེད་དབྱིངས་སུ་མངོན་པར་འགྲུབ་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
ལེའུ་སྟེ་ལྔ་བཅུ་རྩ་དྲུག་པའོ་༎།
། དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་།
འདུས་པའི་འཁོར་ཐམས་ཅད་ལ་བཀའ་སྩལ་བ་།
ཀྱེ་འདུས་པ་ཐོབ་པར་བྱ་བ་ཐོབ་པ་ལེགས་སོ་༎
དེ་སྐད་ཅེས་བཀའ་སྩལ་པ་དང་༌།
འདུས་པ་ཆེན་པོའི་འཁོར་རྣམས་ཀྱིས་གསོལ་བ་།
གར་གྱི་དབང་ཕྱུག་ཅེས་བྱ་བ་གང་ལགས་།
བཀའ་སྩལ་པ་༎
འདུས་པ་ཆེན་པོའི་ཚོགས་༎
དེ་བཞིན་གཤེགས་པ་ཐམས་ཅད་ཀྱི་གར་གྱི་དབང་ཕྱུག་ཅེས་བྱ་བ་ནི་།
གང་ཆོས་ཐམས་ཅད་ཀྱི་ཆོས་ཉིད་དོ་༎
གསོལ་བ་།
ཆོས་རྣམས་ཀྱི་ཆོས་ཉིད་ཅེས་བྱ་བ་ནི་གང་༌།
ཆོས་ཉིད་ཅེས་བྱ་བ་ནི་གང་ལགས་།
བཀའ་སྩལ་པ་།
འདུས་པ་ཆེན་པོའི་ཚོགས་།
ཆོས་རྣམས་ཤེས་བྱ་བ་ནི་།
འདུས་བྱས་ཀྱི་ཆོས་དང་༌།
འདུས་མ་བྱས་ཀྱི་ཆོས་སོ་༎
ཆོས་ཉིད་ཅེས་བྱ་བ་ནི་།
སྐྱེ་བ་དང་༌།
འགག་པ་དང་༌།
གཉིས་ཀྱི་རྣམ་པ་དང་བྲལ་ཞྀང་༌།
གཅིག་གི་རྣམ་པ་ཡང་མི་དམིགས་སོ་༎
གསོལ་པ་།
བཅོམ་ལྡན་འདས་ཆོས་རྣམས་དང་༌།
ཆོས་ཉིད་ཅེས་བྱ་བ་ནི་།
ཆོས་རྣམས་ལའམ་།
འོན་ཏེ་དེ་ཉིད་ལགས་ཤེ་ན་བཀའ་སྩལ་པ་།
འདུས་པ་ཆེན་པོའི་ཚོགས་།
ཅི་ཆོས་ཉིད་ཅེས་བྱ་བ་ནི་།
ཆོས་རྣམས་ཉིད་ཡིན་སྙམ་མམ་།
བཅོམ་ལྡན་འདས་དེ་ནི་མ་ལགས་སོ་༎
བཀའ་སྩལ་པ་།
འདུས་པ་ཆེན་པོའི་ཚོགས་༎
གལ་ཏེ་ཆོས་རྣམས་ལས་གཞན་པ་ཞིག་ཆོས་ཉིད་ཡིན་སྙམ་མམ་།
གསོལ་བ་།
བཅོམ་ལྡན་འདས་དེ་ནི་མ་ལགས་སོ་༎
བཀའ་སྩལ་བ་༎
རིགས་ཀྱི་བུ་དེ་དེ་བཞིན་ནོ་༎
དེ་དེ་བཞིན་ཏེ་།
ཆོས་ཉིད་ཅེས་བྱ་བ་ནི་ཆོས་རྣམས་ཀྱང་མ་ཡིན་ལ་།
ཆོས་རྣམས་ལས་གཞན་པ་ཡང་མ་ཡིན་ནོ་༎
འདི་ནི་ཆོས་རྣམས་ལ་ཡང་གང་གིས་ལེགས་པར་ཡོངས་སུ་བརྟག་ན་།
ཆོས་དང་༌།
ཆོས་མ་ཡིན་པ་དང་༌།
སྐྱེ་བ་དང་༌།
འགག་པ་མི་དམིགས་།
ཡོད་པ་མི་དམིགས་།
མེད་པ་མི་དམིགས་།
མཐའ་མི་དམིགས་།
དབུས་མི་དམིགས་།
ཁ་དོག་མི་དམིགས་།
དབྱིབས་མི་དམིགས་། ༄༅༎
རྣམ་པར་རིག་པ་མི་དམིགས་པ་འདི་ནི་ཆོས་རྣམས་ཀྱི་ཆོས་ཉིད་དོ་༎
གང་ལ་སྟོང་པ་དང་༌།
མི་སྟོང་པ་མི་དམིགས་།
བདག་དང་༌།
སྲོག་དང་།
གསོ་བ་ལ་སོགས་པ་མི་དམིགས་པ་འདི་ནི་ཆོས་རྣམས་ཀྱི་ཆོས་ཉིད་དོ་༎
འདུས་པ་ཆེན་པོའི་ཚོགས་།
དེ་ལྟ་བས་ན་ཆོས་ཐམས་ཅད་ལ་མཚན་མར་མ་འཛིན་ཅིག་། དེ་ཅིའི་ཕྱིར་ཞེ་ན་༎
གང་ལ་མཚན་མར་འཛིན་པ་དེ་ནི་མཚན་མ་རགས་པའམ་༎
ཕྲ་བ་ཡང་རུང་སྟེ་།
དེ་ལ་གནས་ན་རྟོག་པའི་དྲ་བར་གནས་སོ་༎
དེའི་ཕྱིར་རྟོག་པ་དང་བྲལ་བ་རིང་དུ་སྤངས་སོ་༎
དེའི་ཕྱིར་མཚན་མའི་མཐའ་ལ་གནས་པའོ་༎
དེའི་ཕྱིར་འཁོར་བ་ན་འཁོར་བར་འགྱུར་རོ་༎
དེའི་ཕྱིར་འཁོར་བའི་སྡུག་བསྔལ་ཐམས་ཅད་ཉམས་སུ་མྱོང་ངོ་༌༎
དེའི་ཕྱིར་ན་ཆོས་ཐམས་ཅད་ལ་མཚན་མས་འཛིན
པར་མ་བྱེད་ཅིག་། མཚན་མར་མ་བཟུང་ན
ནི་མཚན་མ་ཐམས་ཅད་དང་བྲལ་བར་འགྱུར་རོ
༎ དེའི་ཕྱིར་ཆོས་ཀྱི་དབྱིངས་ཐོབ་པར་འགྱུར་རོ་༎
དེའི་ཕྱིར་འཁོར་བའི་ཉེས་པ་ཐམས་ཅད་སྤངས་པར་འགྱུར་རོ་༎
འདུས་པ་ཆེན་པོའི་ཚོགས་༎
དེ་བས་ན་འདས་པའི་སངས་རྒྱས་རྣམ་པར་སྣང
བྱེད་ཅེས་བྱ་བས་ཀྱང་ཚིགས་སུ་བཅད་པ་འདི
སྐད་ཅེས་གསུངས་སོ་༎
གང་ཞིག་གིས་ནི་ཆོས་རྣམས་མེད་ཅིང་མི་གནས་པ་༎
གནས་མེད་གནས་པར་མཐོང་བ་དེ་ནི་འཁོར་བ་པ་༎
ལོག་རྟོག་དགྲ་དང་ལྡན་པར་རྟག་ཏུ་བརྩོན་རར་གནས་༎
འགྲོ་བའི་ཐབས་གཞན་དག་ནི་རིང་དུ་སྤངས་པ་ཡིན་།
འདུས་པ་ཆེན་པོའི་ཚོགས་།
སྔོན་བྱུང་བའི་སངས་རྒྱས་རྒྱལ་བའི་རྒྱལ་མཚན་ཞེས་བྱ་བས་ཀྱང་འདི་སྐད་ཅེས་གསུངས་སོ་༎
དངོས་ལ་ཆོས་རྣམས་དགོས་པ་མེད་༎
མིང་ཚིག་ཡི་གེ་ཀུན་དང་བྲལ་༎
རྟོག་པའི་ཉེས་པ་ཐམས་ཅད་སྤངས་༎
ཞེས་གསུངས་སོ་༎
འདུས་པ་ཆེན་པོའི་ཚོགས་།
དེ་བས་ན་སྔོན་གྱི་སངས་རྒྱས་གཞན་དཔག་ཏུ
མེད་ཅིང་བགྲང་བ་ལ་འདས་པ་རྣམས་ཀྱིས་ཀྱང
༌། ཚིགས་སུ་བཅད་པ་དཔག་ཏུ་མེད་ཅིང་བགྲང་པ་ལས་འདས་པ་རྣམས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
མཚན་མ་མེད་པའི་ལེའུ་སྟེ་ལྔ་བཅུ་རྩ་བདུན་པའོ་༎།
། དེ་ནས་ཡང་བཅོམ་ལྡན་འདས་པདྨ་གར་གྱི་དབངཕྱུག་གིས་།
ཁྲོ་བོ་སྤྲིན་རྣམ་པར་བཀོད་པའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
གང་དག་སྣང་བ་མ་ལུས་པ་༎
རབ་ཏུ་ཞི་བར་བྱེད་པ་ཡི་༎
ཆོ་ག་དམ་པ་འདི་དག་ནི་།
གསང་བ་ཀུན་ཏུ་རབ་ཏུ་གནས་༎
སྲོག་གི་བདག་ཉིད་ཅི་བཞིན་དུ་༎
གང་གིས་འདོད་པ་ཀུན་འབྱུང་བ་༎
དེ་ནི་རབ་ཏུ་གནས་པར་འགྱུར་༎
སྒྱུ་མ་གསང་བའི་བདག་ཉིད་ཅན་།
ཅེས་གསུངས་སོ་༎
དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་།
རབ་ཏུ་གསང་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཀྱེ་མ་རབ་ཏུ་གསང་བ་ཆེ་༎
གང་ཕྱིར་གསང་བ་ཀུན་གྱི་བདག་། འདོད་པ་༄༅༎
ཀུན་ནི་མ་ལུས་པ་༎
ཐོགས་པ་མེད་པར་འགྱུར་བ་སྟེ་༎
གང་ཞིག་ཁ་ལོ་སྒྱུར་དབང་པོ་༎
སྐུ་གསུང་ཐུགས་ནི་རྫོགས་པ་ཆེ་༎
དམ་པ་ཀུན་གྱི་གསང་བ་ནི་༎
བདག་ཉིད་དུ་ནི་རྟག་ཏུ་གནས་༎
ཞེས་གསུངས་སོ་༎
དེ་ནས་ཡང་བཅོམ་ལྡན་འདས་པདྨ་གར་གྱི་དབང་ཕྱུག་གིས་།
རོལ་པ་རྨད་དུ་བྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཀུན་དམ་འཁོར་ལོ་སྒྱུར་དབང་པོ་༎
རབ་ཏུ་གསང་བ་དམ་པ་ཆེ་༎
སངས་རྒྱས་ཀུན་གྱི་ཡེ་ཤེས་ཐུགས་༎
གཞན་པ་གསང་བ་བླ་ན་མེད་༎
གང་འདིར་ཡོན་ཏན་ཀུན་གྱི་གཏེར་༎
མ་ལུས་བསམ་གྱིས་མི་ཁྱབ་འགྱུར་༎
གང་འདི་བཅངས་པ་ཙམ་གྱིས་ནི་༎
དཔག་མེད་དངོས་གྲུབ་དམ་པ་འབྱུང་༌༎
དེ་ལས་རྟག་ཏུ་ཕན་འགྱུར་པའི་༎
འདའ་དཀའ་ཡོན་ཏན་སྨཽས་ཅི་དགོས་༎
སྐྱོབ་པ་དུས་གསུམ་བདེ་བ་ཆེ་༎
གསང་ཆེན་ཆོས་ནི་ཀུན་ཏུ་འབྱུང་༌༎
གང་གིས་རབ་ཏུ་གསང་བ་འདི་༎
ཐོས་པ་ཉོན་མོངས་སྲེག་པར་བྱེད་༎
གང་ལ་གང་གིས་སྦྱོར་བ་ཡིས་༎
སེམས་བསྐྱེད་བསོད་ནམས་ཅི་ཐོབ་པ་༎
དཻས་ནི་རྟག་ཏུ་བདེ་བ་ཐོབ་། བླ་ན་བླ་ན་མེད་མཆོག་གིས་༎
སངས་རྒྱས་ཀུན་གྱི་སྡོམ་པ་ནི་༎
གང་ཚེ་འདི་ལ་རབ་ཏུ་གནས་༎
གཞན་འགྱུར་ཡོན་ཏན་སྨོས་ཅི་དགོས་༎
གང་དུ་མཐོང་བར་འགྱུར་ན་ཡང་༌༎
བརྒྱ་སྦྱིན་གཙུག་གི་ནོར་བུ་བཞིན་༎
རབ་ཏུ་བླང་བར་བྱ་བ་ཡིན་༎
དབེན་པ་དང་ནི་འདུལ་བ་ཡིས་༎
གང་འདི་འཛིན་པར་བྱེད་པ་ནི་༎
མཁས་པ་རྣམས་ཀྱིས་བསྟོད་པའི་གནས་༎
གང་ཚེ་གསང་ལ་མི་དད་ཅིང་༌༎
འདི་ཡི་ལམ་དུ་འཇུག་མི་བྱེད་༎
དེ་ནི་རྟག་ཏུ་དམ་པ་དང་༌༎
གང་ཞིག་ཕྲད་པ་མ་ཡིན་ནོ་༎
གང་ཞིག་སྡོམ་པ་ནོར་བུར་འཛིན་༎
ཉོན་མོངས་སྦྲུལ་ནག་བཞིན་དུ་སྤཽང་༌༎
དེ་ནི་དམ་པས་བརྟེན་བར་བྱ་༎
ཞེས་གསུངས་མ་ཐག་ཏུ་།
འདུས་པ་ཆེན་པོའི་འཁོར་རྨད་དུ་བྱུང་བ་དེ་དག་ཐམས་ཅད་ཀྱིས་།
བཅོམ་ལྡན་འདས་ཀྱིས་གསུངས་པའི་དོན་ལ་རྗེས་སུ་ཡི་རངས་ཏེ་༎
རྨད་དུ་བྱུང་བའི་མཆོད་པས་ཀུན་ཏུ་ཁྱབ་པར་གྱུར་ཏོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
ཡོངས་སུ་གཏད་པའི་ལེའུ་སྟེ་ལྔ་བཅུ་རྩ་བརྒྱད་པའོ་༎།
