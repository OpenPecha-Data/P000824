གོ་ཆ་བགོ་བའི་ཐབས་སུ་བྱ་༎
སྤྱི་བོ་དང་ནི་དཔྲལ་བར་གཉིས་༎
གློ་གཉིས་དང་ནི་རྒྱབ་ཏུ་གཉིས་༎
རྡོ་རྗེ་ཕྲེང་བ་བཅིང་བ་དང་༌༎
སངས་རྒྱས་གཙུག་གི་ནོར་བུ་དག་། དར་དཔྱངས་ཐབས་སུ་བཅིངས་ནས་ནི་༎
འགྱིང་དང་བཅས་པར་མཐའ་ནས་དགྲོལ་༎
དར་དཔྱངས་པ་ཡི་ཐབས་བྱས་ནས་༎
ཐལ་མོ་བརྡབས་པས་བརྟན་པར་བྱ་༎
འདི་ཡིས་བསྲུང་བ་བྱས་ན་ནི་༎
རྡོ་རྗེ་སེམས་དཔའ་དཔལ་དང་འདྲ་༎
མི་ཆོད་པ་དང་མི་ཕྱེད་པའི་༎
རྡོ་རྗེའི་སྐུ་ནི་རབ་ཏུ་འགྲུབ་༎
རིམས་ནད་དུག་དང་དབྱིག་དུག་ནད་༎
མཁའ་འགྲོས་གཙེདང་གདོན་རྣམས་དང་༌༎
ཡན་ལག་མ་རུང་བྱེད་པ་ཀུན་༎
འདི་ཡིས་བསྲུངས་ན་ཡོང་མི་ཚུགས་༎
དཔལ་རྡོ་རྗེ་གོ་ཆ་ཞེས་བྱ་བའི་ཕྱག་རྒྱའོ་༎
བསྲུང་བ་ཐམས་ཅད་ཀྱི་ཕྱག་རྒྱ་ཞེས་པའོ་༎
ཆོས་སེམས་དཔའ་ཡི་ཚུལ་སྟོན་ཅིང་༌༎
རྡོ་རྗེ་ཁུ་ཚུར་གཉིས་དག་དང་༌༎
ཞི་བའི་ལྟ་བས་བལྟས་ནས་ནི་༎
རིམས་དང་དུག་རྣམས་ཐམས་ཅད་སེལ་༎
རྡོ་རྗེ་ཁུ་ཚུར་གཉིས་བཅིངས་ནས་༎
མཐེའུ་ཆུང་ལྕགས་ཀྱུ་ལྟ་བུར་བཅིང་༌༎
མཛུབ་མོ་མཉམ་པའི་རྩེ་མོས་མནན་༎
ནད་རྣམས་ཐམས་ཅད་ཟློག་པར་བྱེད་༎
ཡོངས་སུ་བསྒྱུར་ཏེ་བཏེག་ནས་ནི་༎
དཔྲལ་བར་བདེ་བར་གཞག་པར་བྱ་༎
མ་ལུས་ལུས་པ་མེད་པ་ཡིས་༎
སྡུག་བསྔལ་ཐམས་ཅད་སེལ་བར་བྱེད་༎
དཔལ་རྡོ་རྗེ་སྨིན་མཚམས་ལུས་ཀྱི་ནད་གསོ་བའོ་༎
རྡོ་རྗེ་བསྡམ་པ་བྱས་པ་ལས་༎
མཛུབ་མོ་ཕན་ཚུན་མངོན་ཕྱོགས་པ་༎
མ་ལུས་ལུས་པ་མེད་པ་ཡི་༎
ཟུག་རྔུ་ཀུན་ལས་གྲོལ་བར་འགྱུར་༎
བུ་ནད་ལྷོག་རྒལ་སྐྲན་དག་དང་༌༎
དམུ་རྫིངས་ལ་སོགས་ཀུན་ལས་ཐར་༎
འདི་ཉིད་གྲུབ་པར་གྱུར་ནས་ནི་༎
ནད་རྣམས་ཀུན་གྱིས་གནོད་པ་མེད་༎
ཟུག་རྔུ་ཐམས་ཅད་མེད་པར་བྱེད་པའོ་༎
གྲུབ་པ་དབུལ་གྱི་སྤྱན་བཙིངས་ཏེ་༎
འདི་ཡིས་མིག་གཉིས་ཕྱིས་ན་ནི་༎
ཕྱག་རྒྱ་གྲུབ་པ་མཆོག་འདི་ཡིས་༎
ལོང་བ་དག་ཀྱང་མཐོང་བར་འགྱུར་༎
བདག་ཉིད་སྦྱོར་བས་ལྡན་བྱས་ལ་༎
རྡོ་རྗེ་ཁུ་ཚུར་དམ་པོ་ཡིས་༎
དྲང་བའི་ཚུལ་དུ་ཀླད་པ་ནས་༎
ཁ་ཕྱོགས་དྲང་ཞིང་བཏུང་བར་བྱ་༎
རིམས་དང་དུག་དང་གདོན་རྣམས་ཀུན་༎
རྡོ་རྗེ་ཁུ་ཚུར་དཔལ་གྱིས་བཟུང་༌༎
བདག་གི་ལྷར་ནི་སྦྱོར་ལྡན་པས་༎
འཐུངས་ན་ཐམས་ཅད་མེད་པར་འགྱུར་༎
ཀླད་པའི་སྨན་ནོ་༎
ཏ་ཐ་ག་ཏ་གརྦྷ་སྟྭ་སི་ཧོ་༎
འདི་ནི་རྣ་བར་བཟླས་པའི་མཆོག་། ཟུག་རྔུ་ཐམས་ཅད་འབྱིན་པའོ་༎
གཡས་པ་ཡི་ནི་ལག་པ་ཡིས་༎
སེམས་དཔའི་གཙུག་ཏོར་བཅངས་ན་ནི་༎
བྱིས་པ་ནད་མེད་འཚོ་བར་འགྱུར་༎
ཐམས་ཅད་བསྲུངས་ཤིང་བདེ་བ་ཐོབ་༎
གཞོན་ནུ་གསོ་བའོ་༎
གཡས་པ་ཡི་ནི་ལག་པ་ཡི་༎
ཀླུ་ཡི་གདེངས་ཀ་ལྟ་བུར་བྱ་༎
འབར་བའི་ཚུལ་སྟོན་འབེབས་བཅས་ན་༎
དུག་གི་ལས་རྣམས་བསྒྲུབ་པར་བྱ་༎
འབར་དང་འདུལ་དང་བཅིངས་པ་དང་༌།
ཟ་བའི་དུག་རྣམས་མེད་པར་བྱེད་༎
གདུག་པས་ཟིན་དང་ལུ་ཏ་༄༅༎
དང་༌༎
ཤི་བ་སོས་པར་བྱེད་པའི་མཆོག་། གདེངས་ཀའི་ཕྱག་རྒྱའོ་༎
གཡས་པའི་མཐེ་བོ་གུང་མོ་གཉིས་༎
གཡོན་པའི་ཁུ་ཚུར་བཅངས་པ་ཡི་།
གུང་མོ་ལ་ནི་རེག་བྱས་ན་༎
གདོན་རྣམས་ཀུན་ལས་ཐར་བར་འགྱུར་༎
དུག་གསོ་བ་དང་གདོན་གྱི་ཆོ་གའོ་༎
བ་དན་གསུམ་པོ་གཉིས་བཅིངས་ནས་༎
གུང་མོ་གཉིས་ནི་མདུད་པར་བཅིང་༌༎
མཛུབ་མོ་མཐེའུ་ཆུང་རྩེ་མོ་ཅན་༎
རྡོ་རྗེའི་ཕྱག་རྒྱ་མོས་བཅིངས་ལ་༎
ཡོངས་སུ་བསྒྱུར་ཏེ་བརྟེག་ནས་སུ་༎
སྨིན་མའི་མཚམས་སུ་བཞག་པ་ནི་༎
མཁའ་འགྲོའི་ལས་རྣམས་མ་ལུས་པ་༎
ལུས་པ་མེད་པ་ཐམས་ཅད་འགྲུབ་༎
ཕྱག་རྒྱ་འདི་ཡིས་བཏབ་ན་ནི་༎
གནས་གསུམ་པོ་ནི་མ་ལུས་པ་༎
རྒྱས་བཏབ་རྨོངས་བྱས་ཟོས་པ་དང་༌༎
ཐལ་བར་གྱུར་པའང་འཚོ་བར་བྱེད་༎
དཔལ་རྡོ་རྗེ་ཧེ་རུ་ཀའི་ཁྲོ་གཉེར་ཞེས་བྱ་བའི་ཕྱག་རྒྱ་སྟེ་མ་མོ་ཤེས་པའོ་༎
རྡོ་རྗེ་སེམས་དཔའ་དཔལ་སྦྱོར་བས་༎
རྟ་རྣམས་ཐམས་ཅད་ཞོན་ན་ནི་༎
རྟ་རྣམས་ནད་མེད་སོས་པ་དང་༌༎
ཉམ་སྐྱེ་མཐའ་ཞིང་མགྱོགས་པར་འགྱུར་༎
དཔལ་རྟ་མཆོག་གི་ཕྱག་རྒྱའོ་༎
རྡོ་རྗེ་སེམས་དཔའ་དཔལ་སྦྱོར་བས་༎
གླང་པོ་ཀུན་ལ་ཞོན་ན་ནི་༎
གླང་པོ་ཐམས་ཅད་ནད་མེད་སོས་༎
ཉམ་སྐྱེ་སྤྲོ་ལྡན་མོས་པར་འགྱུར་༎
ཤྲ་བཛྲ་ས་ཏྭ་སྟྭམ་སི་ཧོ་༎
འདི་ནི་རྣམ་པར་བཟླས་པའི་མཆོག་། བྱ་རྣམས་ནད་མེད་འཚོ་བ་དང་༌༎
མི་ཡི་སྐད་དུ་སྨྲ་བར་འགྱུར་༎
བྱ་གསོ་བའི་ཕྱག་རྒྱའོ་༎
རྡོ་རྗེ་སེམས་དཔའ་དཔལ་སྦྱོར་བས་༎
འབྱོར་བ་ཀུན་ལ་རྗེས་ཆགས་ན་༎
ཤིང་རྣམས་ནད་མེད་མི་བསྐམས་ཤིང་༌༎
རྟག་ཏུ་མེ་ཏོག་འབྲས་བུར་ལྡན་༎
ཤིང་རྣམས་བསྐྱེད་པའི་གཙུག་ལག་ལས་༎
སྦྱོར་བའི་ཆོ་ག་གང་བཤད་པ་༎
ཕྱག་རྒྱ་འདི་ཡིས་ཐམས་ཅད་ནི་༎
ཡིད་ལ་བསམས་པ་བཞིན་དུ་འགྲུབ་༎
ཤིང་བསྐྱེད་པའི་ཕྱག་རྒྱ་ཤེས་པའོ་༎
འཁྲུལ་འཁོར་གྱིས་འཕངས་མ་འཕངས་དང་༌༎
དེ་བཞིན་ལག་པས་འཕངས་པ་དང་༌༎
འཕངས་ནས་སླད་དུ་བཟུང་བ་དང་༌༎
སྟོབས་སུ་འགྱེད་པ་ལྔ་ཡིན་ཏེ་༎
རང་བྱུང་རྣམས་ཀྱི་དགྲ་ཆའི་དཔྱད་༎
ཕྱག་རྒྱ་ལྔ་ལ་རབ་ཏུ་གནས་༎
རྡོ་རྗེ་སེམས་དཔའ་དཔལ་གྱིས་བཤད་༎
དམ་པ་དེ་དག་བཤད་པར་བྱ་༎
དབྱིབས་དང་བདེ་བླག་སྦྱོར་བ་དང་༌༎
ཀུན་ཏུ་སྦྱོར་དང་འདྲེན་དང་མྱུར་༎
འགེངས་དང་འཕེན་དང་གསལ་བའོ་༎
རྐང་པ་གཤིབས་པས་ས་མནན་ཅིང་༌༎
རྐང་པ་འགྱེད་པས་ས་གནོན་ཏེ་༎
དཀྱིལ་འཁོར་དག་ཀྱང་མནན་པར་བྱ་༎
བརྐྱང་བསྐུམ་གྱིས་ཀྱང་གནས་གསུམ་གནོན་༎
དབྱིབས་ཀྱི་ཕྱག་རྒྱའོ་༎
མེ་ལྷོད་པ་དང་སྲན་གཟུགས་དང་༌༎
མཉན་ཞིང་ཡན་ལག་བསྟན་པ་དང་༌༎
རྒྱ་ཆེར་འགེངས་ཤིང་རྣམ་པར་དག་། ལུས་ཀྱི་ཕྱག་རྒྱ་བདེ་བླག་ཅན་༎
འདི་ཡིས་ལུས་ལ་མནན་པ་དང་༌༎
རིམས་དང་དུག་དང་དབྱིག་དུག་དང་༌༎
མཁའ་འགྲོས་གཙེ་དང་གདོན་རྣམས་ཀྱིས་༎
ནམས་ཀྱང་ཚུགས་པར་ཡོང་མི་འགྱུར་༎
རྒྱ་ཆེར་༄༅༎
འགེངས་པའི་ཕྱག་རྒྱའོ་༎
རང་གི་སྙིང་གར་འདྲེན་ཚུལ་དུ་༎
བདེ་བླག་ཅན་གྱིས་གཞུག་ཟུང་ནས་༎
གཡས་པ་རབ་ཏུ་གར་བྱེད་ཅིང་༌༎
མདའ་འཕངས་ན་ནི་འགྲུབ་པར་འགྱུར་༎
དཔལ་ཁམས་གསུམ་རྣམ་པར་རྒྱལ་བའིའོ་༎
ལག་པ་གཡོན་པ་ལེགས་བགྲང་ལ་༎
སྐྱོན་མེད་པ་ཡིས་གཡས་པ་དགུག་། གཞུ་རྒྱུད་མ་ལུས་དྲངས་ནས་ནི་༎
འགྲོ་བ་ཐམས་ཅད་དགུག་པར་བྱ་༎
ཐམས་ཅད་དགུག་པའི་ཕྱག་རྒྱའོ་༎
རྣ་དྲུང་བར་དུ་ཟླུམ་པོར་ནི་༎
ཇི་ལྟར་རིགས་པར་ལེགས་བཀང་ལ་༎
ཡི་གེ་ཨོམ་ཙམ་རང་གི་ཁར་༎
བཟུང་ན་འགྲོ་བ་འཛིན་པར་འགྱུར་༎
འཛིན་པའི་ཕྱག་རྒྱའོ་༎
ཇི་ལྟར་རིགས་པས་དྲངས་ནས་ནི་༎
ཆོ་ག་བཞིན་དུ་གཟུང་ནས་ཀྱང་༌༎
དེར་ནི་ཅུང་ཟད་དབྱེ་བར་བྱ་༎
འགེངསཔས་ཐམས་ཅད་འགྲུབ་པར་འགྱུར་༎
འགེངས་པའི་ཕྱག་རྒྱའོ་༎
ཆང་བས་འབེན་ནི་འགྲིབ་པར་བྱ་༎
འཛུམ་དང་བཅས་པའི་མིག་གིས་བལྟ་༎
ལྟ་བ་ཆད་པ་ལ་བཏད་ནས་༎
མྱུར་དུ་འཕངས་ན་དམ་པ་འགྲུབ་༎
མདའ་གཞུས་རྒྱལ་བར་བྱ་བའི་ཕྱག་རྒྱའོ་༎
གྲུ་བཞི་པ་ལ་རྣོ་བ་དང་༌༎
དེ་བཞིན་ཀུན་ནས་བསྐོར་བར་བྱ་༎
གཡས་ཕྱོགས་ནས་ནི་མདའ་བསྐོར་ནས་༎
སྣད་དེ་དེ་བཞིན་བསྟོད་པ་དང་༌༎
རྐང་པས་མནན་ཅིང་རྨིག་པར་གནོན་༎
འབིགས་པ་བཅུ་ཡི་རྒྱ་མཆོག་གིས་༎
ཁམས་གསུམ་རྒྱལ་སྲིད་ཆེན་པོ་དང་༌༎
བདེ་བར་ཐུབ་ནས་ཉེ་བར་སྤྱོད་༎
དཔལ་ཁམས་གསུམ་རྣམ་པར་རྒྱལ་བའོ་༎
རབ་ཏུ་འཕངས་དང་མཉམ་པར་འཕངས་༎
དེ་བཞིན་གློག་ལྟར་འཕངས་པ་དང་༌༎
གློག་ལྟར་འཁྱུག་པ་དེ་བཞིན་ཏེ་༎
ཕྱག་རྒྱ་ཐབས་རྣམས་སྒྲུབ་པའོ་༎
ཐབས་ཐམས་ཅད་ཀྱི་ཕྱག་རྒྱའོ་༎
ཉམ་ང་ལག་དང་བདེ་ཕྱོགས་དང་༌༎
ཐད་ཀ་དེ་བཞིན་གྱེན་དུ་འདེབས་༎
འདི་དག་བཟློག་པའི་ཕྱག་རྒྱ་སྟེ་༎
གནས་གསུམ་དག་ནི་བཟློག་པར་བྱ་༎
ངེས་པར་བཟློག་པ་ཐམས་ཅད་ཀྱི་ཕྱག་རྒྱའོ་༎
ཐམས་ཅད་འདེབས་དང་ངེས་པར་འབེབས་༎
ཀུན་འདེབས་གྱེན་དུ་འདེབས་པའི་གར་༎
འདི་དག་འཕྲོག་པའི་ཕྱག་རྒྱ་སྟེ་༎
གནས་གསུམ་དག་ཀྱང་འཕྲོག་པར་བྱེད་༎
འཕྲོག་པ་ཐམས་ཅད་ཀྱི་ཕྱག་རྒྱའོ་༎
ཀུན་ཏུ་ཀུན་ནས་ཐམས་ཅད་ཀྱི་༎
རྟག་ཏུ་བདག་ཉིད་རྣམ་པ་ཀུན་༎
མདའ་གཞུའི་དཔྱད་ཀྱི་ཕྱག་རྒྱའི་མཆོག་། མི་འགྱུར་དམ་པ་འགྲུབ་པར་འགྱུར་༎
དགྲ་ཆ་ཐམས་ཅད་ཀྱི་ཕྱག་རྒྱ་ཤེས་པའོ་༎
སྲིན་ལག་གཉིས་ཀྱི་ནང་དུ་ནི་༎
མཐེ་བོ་ལེགས་པར་གཞག་པར་བྱ་༎
དེ་ནས་ཁུ་ཚུར་བཅངས་ནས་ནི་༎
མཛུབ་མོ་ལེགས་པར་དགུག་པར་བྱ་༎
རྡོ་རྗེ་ཁུ་ཚུར་དཔལ་གྱི་རྒྱ་༎
རྡོ་རྗེ་སེམས་དཔའ་དཔལ་ལ་གནས་༎
ལས་ཀྱི་དངོས་གྲུབ་རབ་འབྱམ་རྣམས་༎
མ་ལུས་པར་ནི་མྱུར་དུ་འགྲུབ་༎
དཔལ་རྡོ་རྗེ་ཁུ་ཚུར་གྱི་ཕྱག་རྒྱའོ་༎
རྡོ་རྗེ་ཁུ་ཚུར་ལེགས་བཅངས་ལ་༎
བདག་གིས་མཐེ་བོའི་ནང་དུ་གཞུག་། ཞི་བའི་ལས་རྣམས་རབ་བསྒྲུབས་པས་༎
མ་ལུས་ལུས་༄༅༎
པ་མེད་པར་འགྲུབ་༎
དེ་བཞིན་གཤེགས་པ་ཐམས་ཅད་ཀྱི་ཁུ་ཚུར་རོ་༎
རྡོ་རྗེ་ཁུ་ཚུར་ལེགས་བཅངས་ལ་༎
མཐེའུ་ཆུང་གཉིས་ནི་རབ་བརྐྱང་ནས་༎
མཁའ་འགྲོའི་ལས་རྣམས་ཐམས་ཅད་ནི་༎
མ་ལུས་ལུས་པ་མེད་པར་འགྲུབ་༎
དཔལ་རྡོ་རྗེ་ཧེ་རུ་ཀའི་ཁུ་ཚུར་གྱི་ཕྱག་རྒྱའོ་༎
བརྡེག་པའི་ཁུ་ཚུར་བཅངས་པ་ལས་༎
མཐེ་བོ་དག་ལ་གུང་མོ་བཞག་། དཔལ་པདྨོའི་ཁུ་ཚུར་གྲུབ་པ་སྟེ་༎
ཐམས་ཅད་དག་པའི་ལས་ལ་སྦྱར་༎
དཔལ་པདྨོའི་ཁུ་ཚུར་རོ་༎
ཁུ་ཚུར་རྡོ་རྗེ་རིན་ཆེན་མཆོག་། འབེབས་པ་ཐམས་ཅད་ཡོངས་རྫོགས་པ་༎
རང་དོན་ལས་རྣམས་བསྒྲུབ་པ་ནི་༎
མ་ལུས་ལུས་པ་མེད་པར་འགྲུབ་༎
དཔལ་རྡོ་རྗེ་རིན་པོ་ཆེའི་ཁུ་ཚུར་གྱི་ཕྱག་རྒྱའོ་༎
རྡོ་རྗེ་ཁུ་ཚུར་དཔལ་བཅངས་ལ་༎
སོར་མོ་ཐམས་ཅད་ཡོངས་སུ་བཟུང་༌༎
རྟུལ་ཕོད་ལས་རྣམས་ཐམས་ཅད་ནི་༎
མ་ལུས་ལུས་པ་མེད་པར་འགྲུབ་༎
ལས་ཐམས་ཅད་ཀྱི་ཕྱག་རྒྱ་ཤེས་པའོ་༎
རྐང་པ་བརྐྱང་དང་གནོད་པ་དང་༌༎
བསྐུམ་ནས་བཏེག་པའི་སྟབས་དག་དང་༌༎
གཡས་དང་གཡོན་གྱི་སྦྱོར་བ་ཡིས་༎
གཟུགས་རྣམས་ཐམས་ཅད་གནོན་པར་བྱ་༎
སྡིག་མེད་སྟོབས་ཀྱིས་ངོ་འཐོན་དུ་༎
རྣམ་པར་སྣང་མཛད་དཔལ་མནན་ནས་༎
ཀུན་ཏུ་བྱང་ཆུབ་ཡོངས་བཀུག་སྟེ་༎
བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
རྡོ་རྗེ་འཛིན་པ་དཔལ་མནན་ནས་༎
ཀུན་ཏུ་གྲུབ་པ་ཡོངས་བཀུག་སྟེ་༎
བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
སྤྱན་རས་གཟིགས་དབང་དཔལ་མནན་ནས་༎
ཀུན་ཏུ་དཔལ་མོ་ཡོངས་བཀུག་སྟེ་༎
བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
རྡོ་རྗེ་ཉི་མ་དཔལ་མནན་ནས་༎
ཀུན་ཏུ་ལོངས་སྤྱོད་ཡོངས་བཀུག་སྟེ་༎
བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
རྟ་མཆོག་དམ་པ་དཔལ་མནན་ནས་༎
ཐམས་ཅད་དབང་ཕྱུག་ཡོངས་བཀུག་སྟེ་༎
བདག་གི་སྤྱད་པར་དེ་སྤྱོད་དོ་༎
བྱང་ཆུབ་ཕ་རོལ་ཕྱིན་པ་དང་༌༎
གྲུབ་དང་གཟུངས་དང་ས་རྣམས་དང་༌༎
རིག་དང་ཕྱག་རྒྱ་རྣམས་མནན་ནས་༎
བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
དབང་ཕྱུག་དམ་པ་མནན་ནས་ནི་༎
མིག་གསུམ་པ་ལས་གསུམ་གྲུབ་བཀུག་། བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
མཐུ་བོ་ཆེ་ཡང་མནན་ནས་ནི་༎
སྙིང་ལས་དཔའ་མོ་ཡོངས་བཀུག་སྟེ་༎
བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
སྐྱེ་དགུའི་བདག་པོ་མནན་ནས་ནི་༎
མོས་པས་གྲོལ་མ་ཡོངས་བཀུག་ནས་༎
བདག་གི་སྤྱད་པར་དེ་སྤྱོད་དོ་༎
སྡིག་མེད་སྟོབས་ཀྱིས་ངོ་འཐོན་དུ་༎
རབ་དགའི་དབང་ཕྱུག་མནན་ནས་ནི་༎
ཀུན་གྱི་བདག་ལས་དགའ་བར་བཀུག་། བདག་གི་སྤྱད་པར་དེ་སྤྱོད་དོ་༎
འཇིགས་ལ་སོགས་པའི་ལྷ་མོ་དང་༌༎
མ་མོ་བྱད་མའི་མ་མོ་དང་༌༎
མཁའ་འགྲོ་མ་༄༅༎
རྣམས་མནན་ནས་ནི་༎
བདག་གི་སྤྱད་པར་དེ་སྤྱོད་དོ་༎
དེ་བཞིན་ཀུ་བེ་ར་ལ་སོགས་༎
རིག་པ་འགྲུབ་པ་སྤྱོད་པ་དང་༌༎
མི་ཡི་རྒྱལ་པོ་ལ་སོགས་ཀྱང་༌༎
མནན་ནས་བདག་གི་སྤྱད་པ་སྤྱོད་༎
འགྲོ་བ་དང་ནི་མི་འགྲོ་བའི་༎
དབང་པོ་ཐམས་ཅད་མ་ལུས་པའང་༌༎
རྣལ་འབྱོར་བདག་ཉིད་དེས་མནན་ནས་༎
བདག་གི་སྤྱད་པར་དེ་སྤྱོད་དོ་༎
དཔལ་རྡོ་རྗེ་གནོན་པའི་ཕྱག་རྒྱ་ཤེས་པའོ་༎
ཁུ་ཚུར་སྙིང་གར་བཅངས་པ་ནི་༎
བུད་མེད་ཕྱག་རྒྱར་དེ་བཤད་དེ་༎
བུད་མེད་སྦྱོར་བ་མ་ལུས་པ་༎
ལུས་པ་མེད་པའང་ཐམས་ཅད་འགྲུབ་༎
གཡོན་པ་འགྱིང་བའི་ཚུལ་བྱས་ནས་༎
ལག་གཡས་བདག་གི་སྙིང་གར་ནི་༎
གྱེན་དུ་དྲང་བའི་ཚུལ་བྱས་ནས་༎
བུད་མེད་ཐམས་ཅད་དབང་དུ་འགྱུར་༎
དཔལ་རྡོ་རྗེ་འགྱིང་བའོ་༎
དཔལ་ལྡན་སྣ་ཚོགས་པདྨོ་འཛིན་༎
གཡོན་པ་བརྡེབ་པའི་ཁུ་ཚུར་དང་༌༎
གཡས་པར་ལྡང་བར་གྱུར་པ་དང་༌༎
སངས་རྒྱས་དབང་ཕྱུག་ཏིང་འཛིན་བྱ་༎
སངས་རྒྱས་ཐམས་ཅད་རབ་ཏུ་འཕར་བའོ་༎
གཡོན་པ་དྲིལ་བུའི་སྒྲ་སྒྲོགས་ཤིང་༌༎
གཡས་པ་ཡི་ནི་ལག་པ་ཡིས་༎
རྡོ་རྗེ་གྱེན་དུ་གསོར་ཞིང་བསྐོར་༎
སྒྱུ་མ་ཐམས་ཅད་འབྱུང་བར་བྱ་༎
དཔལ་རྡོ་རྗེ་སྒྱུ་མའི་དབང་ཕྱུག་མའོ་༎
གཡོན་པ་གཡོན་པའི་བརླ་ལ་བཞག་། ལག་པ་གཡས་པའི་མཛུབ་མོ་ཡི་༎
རྩེ་མོས་པདྨ་དམ་པ་འཛིན་༎
གཡས་པའི་བརླ་ལ་ལག་ངར་བཞག་། མི་དགའ་བ་ཐམས་ཅད་སེལ་བའི་ཕྱག་རྒྱའོ་༎
བདག་གི་སྙིང་གར་འདྲེན་ཚུལ་དུ་༎
གཡོན་པ་ནོར་བུ་རིན་ཆེན་འཛིན་༎
གཡས་པ་རེ་བ་ཀུན་རྫོགས་པའི་༎
བུད་མེད་ལ་སོགས་རིན་ཆེན་འཛིན་༎
བསམ་པ་ཐམས་ཅད་ཡོངས་སུ་རྫོགས་པར་བྱེད་པའོ་༎
བདག་གི་སྙིང་གར་འདྲེན་ཚུལ་དུ་༎
པདྨ་སྣ་ཚོགས་དམ་པ་འཛིན་༎
གཡས་པ་རྡོ་རྗེ་འགྱིང་བ་ཡིས་༎
དབང་ཕྱུག་དམ་པ་ཐོབ་པར་འགྱུར་༎
དངོས་གྲུབ་ཀུན་གྱི་དབང་ཕྱུག་གི་ཕྱག་རྒྱ་ཤེས་པའོ་༎
ཞེས་བཅོམ་ལྡན་འདས་རྡོ་རྗེ་སེམས་དཔས་དེ་སྐད་གསུངས་སོ་༎
སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ
འགྲོ་མ་སྒྱུ་མ་བདེ་བའི་མཆོག་ལས་ཀུན་ཏུ
རྣམ་པ་སྣ་ཚོགས་ཀྱི་དམ་ཚིག་གི་ཕྱག་རྒྱའི
རྟོག་པ་སྟེ་དགུ་པའོ་༎ ༎ དེ་ནས་ཀུན
ཏུ་སྣ་ཚོགས་འདི་༎
ཕྱག་རྒྱ་ཤེས་པའི་སྒྲུབ་པ་ནི་༎
ཀུན་ཏུ་སྣ་ཚོགས་སྦྱོར་བ་ཡིས་༎
ཀུན་ཏུ་སྣ་ཚོགས་བཤད་པར་བྱ་༎
སྨིན་མ་མིག་དང་སོ་དང་མཆུ་༎
ཁ་དང་ལུས་དང་རྐང་ལག་གིས་༎
ཆ་ལུགས་བཞིན་དུ་གར་བྱེད་པས་༎
ཕྱག་རྒྱ་ཐམས་ཅད་ཡོངས་སུ་དགྲོལ་༎
རྡོ་རྗེ་སེམས་དཔའ་དཔལ་སྦྱོར་བས་༎
ལྷ་མོ་ཀུན་དང་འདུས་པ་ནི་༎
ཀུན་ཏུ་སྣ་ཚོགས་སྐལ་བཟང་པོ་༎
རབ་ཏུ་བདེ་བར་འགྲུབ་པར་འགྱུར་༎
ཕྱག་རྒྱ་འདི་ཡིས་བཏབ་ན་ནི་༎
སངས་རྒྱས་ཐམས་ཅད་བྱིན་གྱིས་རློབས་༎
ལེགས་པར་བྱིན་གྱིས་བརླབས་ནས་ནི་༎
སངས་རྒྱས་ཐམས་ཅད་འདུས་པར་འགྱུར་༎
སངས་རྒྱས་ཀུན་དང་མཉམ་སྦྱོར་༄༅༎
བས་༎
སངས་རྒྱས་ཀུན་དང་མཉམ་པར་འགྱུར་༎
སངས་རྒྱས་ཀུན་དང་མཉམ་པས་ན་༎
སངས་རྒྱས་ཐམས་ཅད་རབ་ཏུ་འགྲུབ་༎
རྡོ་རྗེ་སེམས་དཔའ་དཔལ་སྦྱོར་བའི་༎
མཐུ་ཉིད་ཀྱིས་ནི་ཐམས་ཅད་དུ་༎
མདོར་ན་ཕྱག་རྒྱ་ཐམས་ཅད་ནི་༎
སོ་སོ་དག་ནས་གྲུབ་པ་སྟེ་༎
བལྟ་བས་མི་ངོམས་པ་ཡི་སྐུ་༎
ཐམས་ཅད་བདག་ཉིད་སྟོན་པར་མཛད་༎
ལེགས་སོ་ལེགས་སོ་ཞེས་གྲུབ་པའི་༎
དམ་པ་དག་ཀྱང་རབ་ཏུ་སྩོལ་༎
བསམ་པ་ཐམས་ཅད་ཡོངས་རྫོགས་པའི་༎
གྲུབ་པ་ཀུན་མཆོག་ཉམས་དགའ་བ་༎
ཇི་ལྟར་འདོད་པའི་ལོངས་སྤྱོད་དུ་༎
ཐམས་ཅད་ཀྱི་ནི་བདག་ཉིད་སྩོལ་༎
དང་པོ་ཀུན་ལས་བྱུང་བ་ཡི་༎
མཆོད་པའི་སྤྲིན་ཆེན་ཐམས་ཅད་ཀྱི་༎
བཀོད་པ་རབ་འབྱམ་ཚོགས་རྣམས་ཀྱིས་༎
ཐམས་ཅད་བདག་ཉིད་མཆོད་པ་མཛད་༎
དཔལ་ལྡན་གཡོན་པ་འགྱིང་དང་བཅས་༎
དཔལ་ལྡན་ལག་པ་གཡས་པ་ཡི་༎
པདྨོ་ཁུ་ཚུར་དཔྲལ་བར་བཞག་། བདག་གི་མིག་ནི་གྱེན་དུ་བལྟ་༎
འདི་ནི་རྡོ་རྗེ་སེམས་དཔའ་ཡི་༎
ཕྱག་རྒྱ་ཐམས་ཅད་རབ་སྒྲུབ་པའོ་༎
གྱེན་དུ་འཕར་བའི་དངོས་གྲུབ་དང་༌༎
རབ་འབྱམ་ལས་རྣམས་མྱུར་དུ་འགྲུབ་༎
ཕྱག་རྒྱ་འདི་ཡིས་བཏབ་ན་ནི་༎
ཁམས་གསུམ་པ་དག་མ་ལུས་པ་༎
རྒྱས་བཏབ་རྨོངས་བྱས་ཟོས་པ་དང་༌༎
ཐལ་བར་གྱུར་པའང་འཚོ་བར་བྱེད་༎
བཅོམ་ལྡན་འདས་རྡོ་རྗེ་སེམས་དཔས་དེ་སྐད་གསུངས་སོ་༎
ཀུན་ཏུ་སྣ་ཚོགས་སྐལ་བཟང་པོ་༎
དཔལ་རྡོ་རྗེ་པདྨ་གྱེན་དུ་འཕར་བའི་སྤྱན་ཞེས་བྱ་བའི་ཕྱག་རྒྱ་སྟེ་།
རྣམ་པ་སྣ་ཚོགས་ཐམས་ཅད་ཀྱི་ཕྱག་རྒྱ་དང་ཕྱག་རྒྱའི་ལན་ཞེས་བྱའོ་༎
སངས་རྒྱས་ཐམས་ཅད་འདུས་པ་ཡིས་༎
རྟག་ཏུ་དཔག་མེད་ཚེ་དང་ལྡན་༎
ནམ་མཁའི་དབྱིངས་ཀྱི་མཐའ་ཀླས་པའི་༎
བདེན་པའི་ཚིག་ནི་རབ་ཏུ་སྨྲ་༎
མཐའ་ཡས་པ་དང་མུ་མེད་པའི་༎
རྟོག་པ་ཀུན་དང་འདི་ཡི་ནི་༎
མཐུ་དང་ཡོན་ཏན་བསྔགས་པའི་མཐའ་༎
བརྗོད་པ་དག་ཏུ་ཡོངས་མི་ནུས་༎
མཐུ་དང་རང་བཞིན་དག་གིས་གྲུབ་༎
ངོ་བོ་ཉིད་ཀྱིས་རྟག་ཏུ་འགྲུབ་༎
སོ་སོར་རྗེས་གྲུབ་བདེ་བ་སྟེར་༎
འདི་ནི་གསང་མཆོག་མཆོག་གི་མཆོག་། སེམས་ཅན་དོན་ཕྱིར་ལས་རྣམས་སྦྱོང་བ་དང་༌༎
རྣམ་པར་སྦྱོར་བ་རྒྱལ་བ་ཡོང་མི་མཛད་༎
འདི་ལ་བགེགས་མེད་བདུད་ཀྱང་ཡོད་མ་ཡིན་༎
རྟོག་པས་མི་འགྲུབ་ཐར་བར་ཡོང་མི་ནུས་༎
མི་བརྟན་པ་དང་བདུད་དུ་ང་མི་འགྱུར་༎
བརྟན་པར་བྱ་བའི་ཕྱིར་ཡང་ང་མི་འདོམས་༎
གང་ཞིག་རང་གི་བདེ་བས་བདེ་བསྒྲུབ་པ་༎
དངོས་གྲུབ་མཆོག་གིས་ད་ནི་བརྟན་པར་མཛད་༎
ཀུན་ཏུ་སྣ་ཚོགས་པས་ནི་དེ་སྐད་གསུངས་༎
བཅོམ་ལྡན་དེ་བཞིན་གཤེགས་པ་རྟག་ཏུ་དགྱེས་༎
རྡོ་རྗེ་སེམས་དཔའ་དཔལ་གྱིས་ལེགས་གསུངས་ལ་༎
མངོན་པར་བསྟོད་ཅིང་རབ་ཏུ་དགྱེས་པར་གྱུར་༎
ཀུན་ཏུ་སྣ་ཚོགས་སྐལ་བ་བཟང་པོ་དམ་ཚིག་གི་རྟོག་པ་སྟེ་ལེའུ་བཅུ་པའོ་༎།
། རྣམ་མང་རྗེས་ཆགས་དགའ་༄༅༎
བའི་པདྨ་རྣམ་དག་མཆོད་པ་དང་༌༎
རྟ་མཆོག་རྣལ་འབྱོར་བདེ་བས་གསལ་བར་རྗེས་སུ་མཆོད་ན་ནི་༎
རབ་ཏུ་བདེ་བའི་རྣལ་འབྱོར་དམ་པ་སྐལ་བཟང
དགའ་བའི་མཆོག་། རབ་མཆོག་བདེ་བའི་རང་བཞིན
དམ་ཚིག་བདེ་བས་རྗེས་གྲུབ་འགྱུར་༎
བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་གསུངས་སོ་༎
སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ
འགྲོ་སྒྱུ་མ་བདེ་བའི་མཆོག་ཅེས་བྱ་བའི་རྟོག
པ་། རྟོག་པ་ཐམས་ཅད་གྱི་འཁོར་ལོ་བསྐོར
བ་ཆེན་པོ་བདེ་བ་ཆེན་པོའི་སྐུའི་རྒྱུད་སངས
རྒྱས་མཉམ་སྦྱོར་རྫོགས་སོ་༎ ༎ རྒྱ་གར་གྱི
མཁན་པོ་བཛྲ་ཧ་སྱ་དང་༌།
སྒྱུ་འཕྲུལ་གྱི་ལོ་ཙ་བ་རྨ་རིན་ཆེན་མཆོག
གིས་འགྲེལ་པ་བཞིའི་གཞུང་དང་བསྟུན་ཏེ་ཞུ་ཆེན
གྱིས་གཏན་ལ་ཕབ་པའོ་༎ ༎ སླར་ཡང་ད
