བར་དོ་མེད་པའི་ཡེ་ཤེས་ཟང་ཐལ་འཆར་༎
ཞེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་།
ཐིག་ལེ་བཙན་ཐབས་སུ་བསྟན་པ་དང་འོད་གསལ
འཁོར་ལོ་བསྐོར་བའི་ལེའུ་སྟེ་བཅུ་པའོ་༎ ༎
དེ་ནས་ཡང་བཀའ་སྩལ་པ་།
སེམས་དཔའ་ཆེན་པོ་ཉོན་ཅིག་། ཡང་ན་རྟགས་ལ་ངོ་སྤྲོད་འདི་ལྟ་སྟེ་༎
རྩ་ཡི་རྩལ་པོ་ཤེལ་གྱི་སྦུག་མ་ཅན་༎
ཉི་མ་ཟླ་བའི་ནང་ན་ཟུག་ནས་གནས་༎
དོན་གྱི་ངོ་བོ་ཐིག་ལེ་ཆོས་མིན་སྐུ་༎
གངས་རི་བརྩེགས་པའི་གནས་དང་འབྲེལ་བ་ཡི་༎
ནུབ་དུས་འཆར་དུས་ཐིམ་དུས་མ་ཤེས་ན་༎
ཆགས་སྡང་བློ་ཡི་ཡུལ་ལས་འདའ་མི་སྲིད་༎
སྐྱེ་བ་གཅོད་པ་གནས་པ་གསུམ་༎
འདུ་འབྲལ་མེད་པར་འཁོར་བའི་རྩལ་དུ་འཆར་༎
དེ་ཡི་རྩལ་དུ་དབུགས་ཀྱི་འགྲོ་འོངས་ཀྱང་༌༎
གསུམ་དུ་བྱུང་བས་སེམས་ཀྱི་རྟགས་སུ་ཤར་༎
གངས་རི་གཉིས་ལ་ཡོབ་ཆེན་ལྟ་བུའི་རྩ་༎
སྙིང་དང་རྩ་ཡི་བར་ན་གོང་དང་འདྲ་༎
དེ་གཉིས་འབྲེལ་བའི་རྩ་ཡི་ནང་ནས་ནི་༎
འགག་མེད་ཐོགས་མེད་དབུགས་མེད་པའི་༎
ཟང་ཐལ་ཕྱོགས་མེད་འགྲོ་བ་ཡི་༎
གནད་ཀྱི་གདམས་པ་ཡིན་པར་མ་ཤེས་ན་༎
ཐིག་ལེ་ཉག་གཅིག་ཁས་ལེན་སྨོན་པ་ཡིན་༎
དགའ་རབ་རྡོ་རྗེའི་རིག་པའི་གསང་ལམ་དང་༌༎
རྡོ་རྗེ་སེམས་དཔའ་ཡེ་ཤེས་གསང་ལམ་དུ་༎
ཀུན་ཏུ་བཟང་པོའི་ཐིག་ལེ་ཆོས་མིན་སྐུ་༎
ཐག་ཆོད་དོན་གྱི་ཡེ་ཤེས་མ་ཤར་ན་༎
དཔེ་ཡི་ངོ་སྤྲོད་ཚིག་གི་ན་ཡ་ཡིན་༎
འགྲོ་དྲུག་འཁྲུལ་པའི་འདམ་ནས་ཐོན་པ་དཀའ་༎
རྟེན་གྱི་གསང་ལམ་རྟགས་ཀྱི་གསང་ལམ་དང་༌༎
ཡེ་ཤེས་གསང་ལམ་བཞི་པོ་མ་ཕྱེད་ན་༎
ཐིག་ལེ་ཡེ་བརྡལ་ཅི་ཁྱབ་བློ་ཡི་ཡུལ་༎
སེམས་འཛིན་སྒོམ་ཆགས་ཞི་དེས་ལྷ་ཡི་ཆོས་༎
རང་རྒྱུད་ཆགས་སྡང་རང་ཁ་བློ་ཡི་ཆོས་༎
ཆོས་སྤྱོད་བཅུ་དང་མི་དགེ་ཀྱང་༌༎
ཐིག་ལེ་ཆོས་ཀློང་ཞལ་མི་མཐོང་༌༎
ཤེས་རབ་རིག་པ་མ་རིག་ཡིད་དང་བཞི་༎
གནད་ཀྱི་གདམས་ངག་དམ་པ་མ་ཤེས་ན་༎
ཡེ་ཤེས་ཐུག་ཕྲད་འཆར་བའི་དུས་མི་མཆི་༎
རྣམ་རྟོག་ཡེ་ཤེས་ཟང་ཐལ་ངོ་སྤྲོད་མ་བསྟན་ན་༎
སྐུ་གསུམ་འདུ་འབྲལ་མེད་པའི་ངོ་མི་འཕྲད་༎
གཟུང་འཛིན་ཟང་ཐལ་འགྲོ་བའི་གནད་མེད་ན་༎
ཐིག་ལེ་ཉག་གཅིག་འཆར་བའི་དུས་མི་མཆི་༎
ཞེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་།
རྟགས་ཀྱི་ངོ་སྤྲད་དང་དོན་གྱི་ཡེ་ཤེས་ངོ
བོ་སྤྲད་པའི་ལེའུ་སྟེ་བཅུ་གཅིག་པའོ་༎ ༎
དེ་ནས་ཡང་བཀའ་སྩལ་པ་།
ཉོན་ཅིག་རྡོ་རྗེ་སེམས་དཔའ་ཆེ་༎
ཡེ་ཤེས་དབྱེ་བ་བསྟན་པ་ནི་༎
གཞི་གནས་ཡེ་ཤེས་ལྷུན་གྲུབ་ནི་༎
རྒྱ་མ་ཆད་པའི་ཡེ་ཤེས་བཞི་༎
འགག་པ་མེད་པའི་གཞི་ཡིན་ནོ་༎
མ་དག་འཁྲུལ་པའི་ཡེ་ཤེས་ནི་༎
འཁྲུལ་པས་ཡེ་ཤེས་མིང་མ་ཐོགས་༎
ལམ་གྱི་ཡེ་ཤེས་རྣམ་པ་བཞི་༎
རང་བྱུང་རང་རིག་ལྷག་མཐོང་དང་༌༎
ངོ་བོ་ཉིད་ཀྱི་ཡེ་ཤེས་ནི་༎
ཤེས་རབ་དག་པའི་ཡེ་ཤེས་ཡིན་༎
དག་པ་འཇིག་རྟེན་ཡེ་ཤེས་ནི་༎
མེ་ལོང་ཡེ་ཤེས་ལ་༄༅༎
སོགས་ལྔ་༎
ཇི་ལྟ་བ་དང་ཇི་སྙེད་མཁྱེན་༎
ངོ་བོ་ཉིད་ཀྱི་ཡེ་ཤེས་དང་༌༎
རྣམ་པ་བརྒྱད་དུ་རིག་པར་བྱ་༎
ཡང་དག་ཡེ་ཤེས་སྣང་བ་ནི་༎
ཡུལ་དང་ཡེ་ཤེས་ཟང་ཐལ་དང་༌༎
ཕྱོགས་ལྷུང་མེད་པའི་ཡེ་ཤེས་དང་༌༎
ཡེ་ཤེས་ཁྱབ་བརྡལ་ཆེན་པོ་དང་༌༎
ངོ་བོ་ཉིད་ཀྱི་ཡེ་ཤེས་དང་༌།
རྣམ་པ་བཞི་རུ་འདུས་པ་ཡིན་༎
ཡེ་ཤེས་ཡེ་ཤེས་ཁྱད་པར་འཕགས་༎
ཡེ་ཤེས་ཟང་ཐལ་ཁྱད་པར་ཆེ་༎
ཕྱི་ནང་མེད་པར་སྣང་སྲིད་བརྡལ་༎
ཡངས་སོ་ཆེ་ཡྀ་ཡེ་ཤེས་ཆེ་༎
ཞེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་།
ཡེ་ཤེས་ཀྱི་དབྱེ་བའི་ལེའུ་སྟེ་བཅུ་གཉིས་པའོ
༎ ༎ དེ་ནས་ཡང་བཅོམ་ལྡན་འདས་ཀྱིས་ཏིང
ངེ་འཛིན་དེ་ལས་བཞེངས་ཏེ་།
གསང་བའི་བདག་པོ་ལ་བཀའ་སྩལ་པ་།
ཉོན་ཅིག་སེམས་དཔའ་རྡོ་རྗེ་འཛིན་༎
ཕྱོགས་འཛིན་མེད་པའི་ཐིག་ལེ་དེ་༎
འགག་པ་མེད་པའི་ཡེ་ཤེས་ཡིན་༎
ཡེ་ཤེས་ངོ་སྤྲོད་བསྟན་པ་ནི་༎
ཡེ་ཤེས་ཟང་ཐལ་ཆོས་ལས་འདས་༎
འཁོར་བར་འདོགས་པར་འགྱུར་པ་ཡིན་༎
མྱང་འདས་འདོགས་པའང་འགྱུ་བ་ཕྱེ་༎
བློ་དངོས་གཉིས་ཀྱི་བར་མཚམས་སུ་༎
ཕྱི་ནང་གཉིས་ཀྱི་ལྟང་འཛིན་པ་༎
གཟུང་འཛིན་གཅོད་པའི་ཤེས་རབ་ཀྱིས་༎
ཕྱི་ནང་མེད་པའི་ཟང་ཐལ་ལ་༎
ཕྱི་ནང་གཉིས་སུ་འབྱེད་པ་ནི་༎
ཐིག་ལེ་ཉག་གཅིག་ཀུན་ཁྱབ་ལ་༎
དུས་ལ་ལྟོས་པ་འཁྲུལ་པའི་བློ་༎
རྫོགས་ཆེན་ཐིག་ལེ་ཟང་ཐལ་ལ་༎
ཕྱོགས་མཚམས་སྟེང་འོག་འདོད་པ་གང་༌༎
ཐམས་ཅད་མ་བསྒྲུབས་རྫོགས་ཆེན་ལ་༎
དགག་སྒྲུབ་བྱ་ན་གོལ་བ་ཡིན་༎
ཨེ་མ་ཧོ་རིགས་ཀྱི་བུ་༎
ངས་བཤད་པ་ལ་མ་སྐྲག་ཅིག་། ཆོས་རྣམས་ཐམས་ཅད་ཐིག་ལེ་ཡེ་བརྡལ་ཡིན་༎
ཡིན་པར་ཤེས་པས་འཁོར་དུ་འཁོར་ས་མེད་༎
ཐམས་ཅད་ཕྱི་ནང་མེད་པའི་ཆོས་མིན་ཀློང་༌༎
སངས་རྒྱས་འཁྲུལ་པས་མིང་དུ་བཏགས་པས་ནོར་༎
ཐིག་ལེ་ཕྱོགས་མེད་ཡེ་ཤེས་ཟང་ཐལ་ལ་༎
ལྟ་སྒོམ་འདོད་པས་ཀུན་ཏུ་བརྟགས་པས་བསླུས་༎
ཕྱི་ནང་མེད་པའི་ཡེ་ཤེས་ཟང་ཐལ་ལ་༎
འབྲས་བུ་ཕྱི་དུས་མི་འདེབས་ད་ལྟ་ཉིད་དུ་གྲུབ་༎
ཐིག་ལེ་བར་མཚམས་མ་གྲུབ་ཟང་ཐལ་ལ་༎
བར་དོའི་གདམས་པ་རྫོགས་ཆེན་ལམ་པའི་ཆོས་༎
ལམ་ལ་རེག་ན་བག་ཆགས་ལས་ལ་རེ་༎
ལས་ལ་རེ་ན་རང་བྱུང་ཡེ་ཤེས་བརྫུན་༎
སངས་རྒྱས་ཐུགས་རྗེ་དབྲི་བཀོལ་མེད་པ་ལ་༎
ཐུབ་དྲུག་འབྱུང་བར་འདོད་པ་ཡིད་སྨོན་བློ་ཡི་ཡུལ་༎
རྫོགས་ཆེན་བློ་ལས་གྲོལ་བའི་ཆོས་མིན་ཡིན་༎
ཐུགས་རྗེ་དབྲི་བཀོལ་མེད་པ་ཡི་༎
ཐམས་ཅད་སྐུ་གསུམ་རོལ་པར་མ་ཤེས་ན་༎
ཐུགས་རྗེ་དུས་ལ་ལྟོས་ན་འཁྲུལ་པས་འཁྲུལ་པ་རྒྱུད་༎
ཅེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་།
ཐིག་ལེའི་རང་སྒོ་ལ་ངོ་སྤྲད་པའི་ལེའུ་སྟེ
བཅུ་གསུམ་པའོ་༎ ༎ དེ་ནས་བཅོམ་ལྡན་འདས
ཀྱིས་། ཡངས་པ་ཅན་གྱི་གནས་ནས་བཞེངས་ནས་།
བྱང་ཆུབ་སེམས་དཔའ་བཛྲ་སཏྭ་ལ་བཀའ་སྩལ་པ་།
སྐུ་གསུམ་དབྱེ་༄༅༎
བ་བསྟན་པར་བྱ་ཡིས་།
སེམས་དཔའ་ཆེན་པོ་ཉོན་ཅིག་། ཆོས་སྐུའི་ཆོས་སྐུ་ལོངས་སྐུ་དང་༌༎
སྤྲུལ་པའི་སྐུ་རུ་དབྱེ་བར་བྱ་༎
ལོངས་སྐུའི་ཆོས་སྐུ་ལོངས་སྐུ་དང་༌༎
སྤྲུལ་པའི་སྐུ་ཡི་དབྱེ་བ་དང་༌༎
སྤྲུལ་སྐུའི་ཆོས་སྐུ་ལོངས་སྐུ་དང་༌༎
སྤྲུལ་སྐུའི་དབྱེ་བ་བཤད་པར་བྱ་༎
ཆོས་སྐུ་ནམ་མཁའ་ལྟ་བུུ་ལ་༎
ལོངས་སྐུ་སྤྲིན་གྱི་ཚུལ་དུ་སྣང་༌༎
སྤྲུལ་པའི་སྐུ་ནི་ཆར་ལྟ་བུ་༎
ཆོས་སྐུ་མཁའ་ཁྱབ་ཟང་ཐལ་ཡིན་༎
ཆོས་སྐུའི་ལོངས་སྐུ་ཐིག་ལེ་རང་གསལ་ཡིན་༎
ཆོས་སྐུའི་སྤྲུལ་སྐུ་ཐུགས་རྗེ་ཕྱོགས་མེད་ཡིན་༎
འགག་མེད་ཐིག་ལེ་སྤྲུལ་པའི་སྐུ་དེ་༎
ངོ་སྤྲོད་ཐུགས་རྗེ་ཅན་ལ་གདབ་༎
ཐུགས་རྗེ་ཕྱོགས་རིས་མེད་པ་ཡིན་༎
ཕྱོགས་རིས་མེད་པའི་ཟང་ཐལ་ཆོས་མིན་སྐུ་༎
ཐིག་ལེ་ཆོས་མིན་ཡངས་པའི་རང་ས་ན་༎
རིག་པ་ཆོས་མིན་ཡེ་ཤེས་ཆེན་པོ་དེ་༎
ཐིག་ལེ་ངོ་སྤྲོད་འདི་ལ་སྤྱད་ནུས་ན་༎
ཐིག་ལེ་སྒྲིབ་མེད་ཡེ་ཤེས་ཆོས་མིན་སྐུ་༎
བར་མཚམས་མེད་པའི་ཐིག་ལེ་ཁོང་ནས་ཤར་༎
ལམ་གྱི་གདམས་ངག་འགྱུ་བ་མི་དགག་པར་༎
ཕྱོགས་ལྷུང་མེད་པའི་ཤེས་རབ་ཆེན་པོ་ཡིས་༎
ཆོས་ཀྱི་སྐུ་གསུམ་ངོ་སྤྲོད་ཆེན་པོ་ཡིན་༎
དེ་ལས་འདའ་དུས་སངས་རྒྱས་ཡུལ་མེད་མཐོང་༌༎
རིག་པ་ཡུལ་མེད་འདི་ལ་ངོ་སྤྲོད་ན་༎
སངས་རྒྱས་རང་ཆས་ཡིན་པས་ཡུལ་མེད་ཡིན་༎
ཅེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་།
སྐུ་གསུམ་དབྱེ་བའི་ལེའུ་སྟེ་བཅུ་བཞི་པའོ་༎  ་༎ ཀུན་ཏུ་བཟང་པོས་བཀའ་སྩལ་པ་༎
སེམས་དཔའ་ཆེན་པོ་ཁྱོན་ཉོན་ཅིག་། ལོངས་སྐུའི་དབྱེ་བ་འདི་ལྟ་སྟེ་༎
ནོར་བུ་རིན་ཆེན་ལྟ་བུ་དེ་༎
ཐུགས་རྗེ་འདོད་ཡོན་འཆར་བའི་གཞི་༎
ཡོན་ཏན་སོ་སོར་སྣང་བ་ལྟར་༎
ལོངས་སྐུའི་ཆོས་སྐུ་བསྟན་པ་ནི་༎
ཇི་ལྟ་བ་ཡི་ཡེ་ཤེས་ཡིན་༎
ལོངས་སྐུ་སྒྱུ་མའི་གཟུགས་སྐུ་ཡིན་༎
སྤྲུལ་སྐུ་ཇི་སྙེད་ཡེ་ཤེས་ཡིན་༎
སྒྱུ་མ་ལྷུན་གྲུབ་འོད་ཀྱི་ཕུང་པོ་ལ་༎
སྐུ་ལྔ་ལ་སོགས་བསམ་གྱིས་མི་ཁྱབ་པ་༎
འཇིག་རྟེན་འདི་འམ་ཐམས་ཅད་ན་༎
ཏིལ་གྱི་གང་བུ་བཞིན་དུ་ནི་༎
ཡོངས་སུ་གང་ཞིང་བར་མཚམས་མེད་༎
ཡེ་ཤེས་སྒྱུ་མའི་སྦུབས་ཀྱི་ངོ་སྤྲོད་འདིས་༎
མ་ཧ་ཡོ་གའི་གོལ་གཞི་གོལ་ས་དང་༌༎
ཨ་ནུ་ཡོ་གའི་གོལ་གཞི་གོལ་ས་གཉིས་༎
དབྱེར་མེད་རང་སར་མ་ཤེས་སྒྲིབ་པ་ཡིན་༎
རང་ལུས་ཐིག་ལེ་བརྡུངས་པས་གོལ་ས་ཆོད་༎
ཕྱི་ནང་མེད་པའི་ཐིག་ལེ་ཆོས་ཉིད་ཀློང་༌༎
འབྲས་བུ་མ་བཙལ་རང་ལ་གྲུབ་པས་ནོར་བུ་རིན་ཆེན་འདྲ་།
ཡེ་ནས་ཡོད་པ་མཐོང་བས་དབུལ་མོ་གཏེར་རྙེད་ཚུལ་༎
སངས་རྒྱས་ཐིག་ལེ་ཕྱོགས་མེད་སྐུ་༎
གཟུགས་སྐུ་མཉམ་ལ་མ་འདྲེས་པ་༎
ནོར་བུ་རིན་ཆེན་ཡོན་ཏན་འདྲ་༎
སྤྲུལ་སྐུ་སོ་སོར་ཤར་བ་ནི་༎
ནོར་བུ་རིན་ཆེན་ཐུགས་རྗེ་འདྲ་༎
ནོར་བུ་རིན་ཆེན་ཕྱོགས་མེད་དེ་༎
གཉིས་མེད་ཆོས་སྐུའི་ངོ་སྤྲོད་ཡིན་༎
ཅེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་༎
ལོངས་སྐུའི་དབྱེ་བ་ངོ་སྤྲད་པའི་ལེའུ་སྟེ་བཅོ་ལྔ་༄༅༎
པའོ་༎།
། དེ་ནས་ཡང་བཀའ་སྩལ་པ་།
སེམས་དཔའ་ཆེན་པོ་ཁྱོད་ཉོན་ཅིག་། སྤྲུལ་པ་སྐུ་ཡི་དབྱེ་བ་བསྟན་པ་ནི་༎
ཉི་མ་འོད་དང་ཟེར་དང་གསུམ་༎
ཡོན་ཏན་ཕྱོགས་མེད་མཐུན་པར་གྲུབ་༎
སྤྲུལ་པ་སྐུ་ཡི་ཆོས་སྐུ་ནི་༎
ཐིག་ལེ་ཆོས་མིན་ཀུན་གྱི་གཞི་༎
དམྱལ་བའི་གནས་ན་ལྷུན་གྱིས་གྲུབ་༎
རྒྱ་ཆད་ཕྱོགས་སུ་མ་ལྷུང་བས་༎
དོན་ནི་ལྷུན་གྱིས་གྲུབ་པ་ཡིན་༎
འགྲོ་དྲུག་ཆོས་ཀྱི་སྐུ་ཡི་གཞིར་༎
ལྷུན་གྱིས་གྲུབ་པར་བཤད་པ་ཡིན་༎
རྒྱ་མ་ཆད་པས་ལྷུན་གྱིས་གྲུབ་༎
ཉི་མའི་སྙིང་པོ་སྟོང་གསལ་དེ་༎
ཤར་གླིང་ལ་སོགས་རྒྱུ་བའི་དུས་༎
རྒྱ་མ་ཆད་པས་གར་ཡང་སྣང་༌༎
ཕྱོགས་སུུ་མ་ལྷུང་གར་ཡང་རྒྱུ་༎
ངོ་བོ་རྟོག་མེད་ཟང་ཐལ་དེ་༎
ཀུན་ལ་དབྲི་བཀོལ་འབྱེད་པ་མེད་༎
རྟོག་མེད་མཉམ་པར་ལྷུན་གྱིས་གྲུབ་༎
ཟེར་ནི་ཕྱོགས་མེད་འཆར་བའི་རྒྱུ་༎
དབྲི་བཀོལ་མེད་པས་ཡོངས་ལ་སྣང་༌༎
སྣང་གསལ་ཡངས་པའི་ཟེར་དུ་ཤར་༎
སྤྲུལ་པའི་སྐུ་ཡི་ལོངས་སྐུ་ནི་༎
སྣང་བ་འགག་མེད་རང་དུ་གསལ་༎
རང་གསལ་རང་གདངས་ཆེན་པོ་འདི་༎
རྟག་ཏུ་འདི་ལྟར་ལྟ་སྤྱོད་ན་༎
ལོངས་སྐུའི་ངོ་སྤྲོད་ཆེན་པོ་ཡིན་༎
སྤྲུལ་པའི་ངོ་སྤྲོད་བསྟན་པ་ནི་༎
ཉི་མའི་འོད་ཀྱི་སྣང་བ་དེ་༎
ཉི་མ་ཕྱེད་ཀྱི་དུས་དག་ན་༎
རང་རང་མཐོངས་ཀྱི་དབྱིངས་སུ་གྲུབ་༎
བསམ་བ་མི་འདྲ་སྣ་ཚོགས་ཤར་༎
ཉོན་མོངས་བརྒྱད་ཁྲི་བཞི་སྟོང་སྨིན་༎
རྩ་བ་དུག་ལྔ་དག་ལ་འདུས་༎
དེ་ཡང་གསུམ་འདུས་གསུམ་པོ་གཅིག་། གཅིག་པོ་མ་རིག་དེ་ཉིད་ཅི་ལས་གྲུབ་༎
རྩ་གཅད་རྩེ་གཅད་སྐེད་གཅོད་ཀྱི་༎
ཐོག་མ་བར་དང་མཐར་གཅོད་པའི་༎
ཡེ་ཤེས་ངོ་བཟུང་ངོ་སྤྲོད་སྟོན་༎
གཅིག་པོ་མཚན་མ་རང་སར་གྲོལ་༎
གཉིས་མེད་ཐིག་ལེ་ཟང་ཐལ་སྐུ་༎
ཕྱོགས་ལྷུང་མེད་པའི་ཡེ་ཤེས་ཤར་༎
རྒྱ་མ་ཆད་ཀྱི་ཆོས་སྐུར་གསལ་༎
ལྷུན་གྱིས་གྲུབ་པས་རང་སར་གྲོལ་༎
རང་སྣང་དག་ལས་མེད་ཙམ་ན་༎
རིག་པ་ཡུལ་མེད་ཅེས་ཀྱང་བྱ་༎
ཆོས་ལ་བདག་མེད་ཅེས་ཀྱང་བྱ་༎
སངས་རྒྱས་ཡུལ་མེད་ཅེས་ཀྱང་བྱ་༎
གཟིགས་སྣང་མཐའ་ལས་གྲོལ་བ་ཡིན་༎
ཞེས་གསུངས་སོ་༎
ཡེ་ཤེས་ཐིག་ལེ་འཁོར་ལོ་ཁོང་འབར་གྱི་རྒྱུད་ལས་།
ལེའུ་སྐབས་ཏེ་བཅུ་དྲུག་པའོ་༎ ༎ སརྦ་མ
ལ་ད་དུ་ཨ་སིང་ཤ་ཤམ་ཙ་ལ་ཨ
། དེ་ནས་ཡང་བཅོམ་ལྡན་འདས་ཀྱིས་བདེ་ཆེན་རང་འབར་གྱི་ཏིང་ངེ་འཛིན་ལས་བཞེངས་ནས་།
རྡོ་རྗེ་སེམས་དཔའ་ལ་བཀའ་སྩལ་པ་།
ཀྱེ་།
སེམས་དཔའ་ཆེན་པོ་ཁྱོད་ཉོན་ཅིག་། སྐུ་གསུམ་དབྱེར་མེད་བསྟན་པ་ནི་༎
རྒྱ་མཚོ་དྭངས་པའི་དུས་ཉིད་ན་༎
དར་དང་རླབས་དང་སྦུ་བ་དང་༌༎
ཆབ་རོམ་སྣ་ཚོགས་ཅིར་སྣང་ཡང་༌༎
ཆུ་བོ་དག་ལས་འདས་པ་འམ་༎
རྒྱ་ཆད་ཕྱོགས་སུ་ལྷུང་བ་ནི་༎
ཕྲ་རབ་རྡུལ་ཙམ་མ་མཐོང་ངོ་༌༎
དེ་བཞིན་འགྲོ་བ་རིགས་དྲུག་དང་༌༎
ལོངས་སྤྱོད་རྫོགས་པ་སྒྱུ་མའི་སྐུ་༎
སྣ་ཚོགས་མཚན་མར་སྣང་བ་རྣམས་༎
ཐིག་ལེ་ལྷུན་གྲུབ་ཡེ་བརྡལ་ཡིན་༎
དབྱེ་རྒྱུ་རྡུལ་ཡང་༄༅༎
མི་རྙེད་དེ་༎
རྒྱ་མ་ཆད་པར་རྟོགས་ཙམ་ན་༎
རྟོགས་པ་རང་གྲོལ་ཞེས་ཀྱང་བརྗོད་༎
ཕྱོགས་མེད་ཡེ་ཤེས་རང་ལ་ཤར་༎
རང་ཤར་རང་སྣང་ཞེས་སུ་བཤད་༎
དབྱེར་མེད་ཀློང་ནས་རང་གྲོལ་བས་༎
ཕྱི་ནང་སྣང་སྲིད་དུབ་ཆུབ་བརྡལ་༎
ཐིག་ལེ་ཀུན་ཁྱབ་ཅེས་སུ་བསྟན་༎
དཔེར་ན་ཐག་པ་སྦྲུལ་འཁྲུལ་གྲོལ་༎
འཁྲུལ་པ་འཇུག་ལྡོག་རང་གྲོལ་ཡིན་༎
དབྱེར་མེད་འདུ་འབྲལ་མེད་ཅེས་བྱ་༎
སྣང་སྲིད་ཐིག་ལེར་བརྡལ་བས་བར་མཚམས་མཚོན་པར་དཀའ་༎
ཐིག་ལེ་འགག་མེད་ཡིན་པར་རོལ་པ་ཅིར་ཡང་འཆར་༎
རོལ་པ་རང་སར་གྲོལ་བས་མཚན་མའི་ཡུལ་མ་མཐོང་༌༎
བློ་ཆུང་བྱིས་པས་ཕྱོགས་སུ་བཟུང་བ་འཁྲུལ་༎
ཕྱོགས་མེད་རང་གྲོལ་སྣང་སྲིད་ཐིག་ལེར་འབར་༎
འབར་བའི་རྒྱལ་པོ་འདི་ལ་དབྱེ་བ་ཡེ་ནས་མེད་༎
ཅེས་གསུངས་སོ་༎
ཐིག་ལེ་འཁོར་ལོ་འབར་བ་ཟང་ཐལ་གྱི་རྒྱུད་ལས་།
སྐུ་གསུམ་འདུ་འབྲལ་མེད་པའི་ཀློང་བྱ་བཙལ་དང
བྲལ་བར་བསྟན་པའི་ལེའུ་སྟེ་བཅུ་བདུན་པའོ་༎
༎ མཧ་ལྷ་ཨ་སྟེ་།
དེ་ནས་ཡང་བཀའ་སྩལ་པ་།
སེམས་དཔའ་ཆེན་པོ་ཉོན་ཅིག་། ཡེ་ཤེས་རླུང་ཆེན་ངོ་སྤྲོད་བསྟན་པ་ནི་༎
དཔེ་དོན་གཉིས་སུ་ངོ་སྤྲད་དེ་༎
ཁྱུང་ཆེན་ནམ་འཕངས་གཅོད་པ་དེ་༎
རྩོལ་དང་རློམ་པ་མ་ཡིན་ཏེ་༎
གཤོག་པ་ཐང་ལྷོད་མེད་པ་ཡིན་༎
སྐད་ཅིག་རི་རབ་ཁང་སྟེང་ལྟར་༎
མ་རིག་འགག་མེད་གཟུང་འཛིན་ཀློང་༌༎
ཆགས་ཞེན་གཉིས་ཀྱི་རྩ་བ་ཅན་༎
རླུང་གིས་ཐམས་ཅད་སྨིན་པར་བྱེད་༎
དངོས་པོ་མེད་པས་དགུང་མཐའ་སླེབ་༎
བགྲོད་པ་མེད་པར་སྟོང་གསུམ་འགྲོ་༎
འོང་པ་མེད་པར་རང་སར་ལྡོག་། འགྱུ་བ་རླུང་གི་རྟ་ཕོ་ཅན་༎
རླུང་གི་རྟ་ཕོ་སྒྲོལ་བ་ན་༎
འཕྱེ་བོ་རྟ་དང་ཕྲེལ་བ་ཡིན་༎
ལོང་བ་རྟ་དང་བྲལ་བ་ལྟར་༎
ཡེ་ཤེས་རླུང་ཆེན་གཅོད་པའི་ཡིད་༎
གཟུགས་སོགས་ལེན་པར་བྱེད་པ་དེ་༎
འཕྱེ་བོ་རྟ་བྲལ་མན་ངག་གིས་༎
གཟུགས་སོགས་རང་སྣང་དཔལ་གྱི་མགོན་༎
ཡེ་ཤེས་ལུས་ལ་རིག་པ་འཇུག་། སྦྱོང་བར་བྱེད་པ་རླུང་ཡིན་པས་༎
རླུང་གི་ངོ་སྤྲོད་བསྟན་པ་ཡིན་༎
ཅེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་།
རླུང་གི་ངོ་སྤྲོད་བསྟན་པའི་ལེའུ་སྟེ་བཅོ་བརྒྱད་པའོ་༎  ་༎ ཧ་ཡ་ཀ་ར་།
དེ་ནས་བཅོམ་ལྡན་འདས་ཀྱིས་།
རྡོ་རྗེ་སེམས་དཔའ་ཁྱོད་ཉོན་ཅིག་། རླུང་གི་ཐམས་ཅད་སྦྱོང་བ་ཡིན་༎
རླུང་རྟོགས་ཅན་གྱི་དཔེ་བསྟན་པ་༎
གཞི་དང་ལམ་དང་འབྲས་བུ་དང་༌༎
དེ་ཉིད་རང་སར་གྲོལ་བ་གཞི་༎
དེ་ཡི་མཚོན་པ་བསྟན་པ་ནི་༎
དཔེར་ན་བྱ་ཁྱུང་རུམ་དུ་འཇུག་པའི་དུས་༎
ཕ་མ་གཉིས་ཀྱང་རླུང་ལས་གྲུབ་༎
བུ་ཡང་རླུང་གི་རྒྱུ་རུ་གནས་༎
ཕ་མ་སྲེད་ལེན་སྦྱོར་བའི་ཚེ་༎
གཞི་རླུང་འདུས་པ་བུ་ཡི་རླུང་དུ་སྦྱར་༎
ཁྱུང་མོའི་མངལ་ཁའི་ནང་དུ་ནི་༎
རླུང་གི་སྒོ་ང་ཞབས་རྡོལ་གྲུབ་༎
ཞབས་རྡོལ་མ་ཡི་མངལ་སྒོར་གཏད་༎
སྒོ་ངའི་དབྱིབས་ནི་རྒྱ་མདུད་འདྲ་༎
མདོག་ནི་ལྗང་ཁུ་ཐལ་ཁར་༄༅༎
གནས་༎
(༡༨)༄༅༎ བསྐོར་ཤེས་ན་༎
ཕ་མ་གཉིས་ནི་རླུང་ཟ་བས་༎
གཟན་མ་མི་དགོས་དེ་ལྟར་ཡིན་༎
རྩོལ་བ་མེད་པར་མཁའ་ལ་ལྡིང་༌༎
ཚང་གི་མིང་ནི་མ་ཐོགས་སོ་༎
ཁྱུང་ལ་ཡུལ་མེད་དེ་ལྟ་ཡིན་༎
བུ་ཡང་རླུང་ཟ་ཆེན་པོར་བྱུང་༌༎
མངལ་གྱི་སྦུག་གུའི་རླུང་གིས་ནི་༎
བུ་ཡི་གསོས་སུ་འགྱུར་བས་ན་༎
ཁྱུང་ཕྲུག་མངལ་དུ་གཤོག་རྫོགས་པས་༎
རླུང་ཆེན་འགོམས་པ་བྱུང་པ་ཡིན་༎
ཁྱུང་ཕྲུག་མངལ་ནས་ཚར་བ་དང་༌༎
བུ་གུའི་ནང་ནས་ངམ་གྲོག་དང་༌༎
བར་སྣང་སྟོང་པའི་གཡང་མཐོང་བས་༎
ཁྱུང་ཕྲུག་གཤོག་པ་ཐང་གཅོད་པས་༎
སྒོང་རྒྱ་ཆག་པ་དེ་ལྟར་ཡིན་༎
ཁྱུང་ཕྲུག་མ་དང་མཉམ་པ་དང་༌༎
རྩོལ་བ་མེད་པར་མཁའ་ལ་ལྡིང་༌༎
མིས་མ་མཐོང་བ་དེ་ལྟར་ཡིན་༎
དེ་ཡི་དོན་ནི་འདི་ལྟ་སྟེ་༎
དང་པོ་ལྷུན་གྲུབ་འགག་མེད་རླུང་༌༎
འཁྲུལ་པའི་གཞི་རླུང་ཞེས་སུ་བཤད་༎
དེ་ནས་འཁྲུལ་པ་ལམ་གྱི་རླུང་༌༎
ཕྱོགས་མེད་གཡོ་བའི་རླུང་ཆེན་ཡིན་༎
འཇུག་པའི་རླུང་དང་གཡོ་བའི་རླུང་༌༎
གཅོད་པའི་རླུང་དུ་བྱུང་བས་ནི་༎
མཚན་མ་ལམ་པའི་རླུང་ཞེས་བྱ་༎
ཁམས་གསུམ་རླུང་གི་སྲིད་པས་ན་༎
ལྷུན་གྲུབ་རླུང་ནི་འཁོར་བ་ཡིན་༎
ཕ་དང་མ་ནི་ལྷུན་གྲུབ་འགག་མེད་ཡིན་༎
དེ་ལས་བུ་ནི་ཕྱོགས་མེད་ཤར་༎
གཟུང་འཛིན་གཉིས་སུ་སྦྱོར་བས་ནི་༎
རླུང་ཆེན་འགག་པ་མེད་པ་དེས་༎
འཁོར་བའི་ས་བོན་བསྐྱེད་པ་ཡིན་༎
འཁོར་བ་སྨིན་པ་རླུང་གིས་བྱ་༎
རླུང་གིས་སྣ་ཚོགས་གྲུབ་པར་བྱེད་༎
ཁམས་གསུམ་སེམས་ཅན་དག་ཏུ་འགྲུབ་༎
དེས་ན་རླུང་ལ་ངོ་སྤྲད་པས་༎
རླུང་གསུམ་རྩ་བ་གཅིག་ཏུ་འདུས་༎
གཅིག་པོ་ཡེ་ཤེས་ཟང་ཐལ་རླུང་༌༎
ཟང་ཐལ་རླུང་དུ་ངོ་སྤྲད་པས་༎
འགྱུ་བ་ཞབས་རྡོལ་རླུང་བྲལ་དེས་༎
དབུགས་མེད་ཟང་ཐལ་ཐོགས་མེད་པས་༎
འབྱུང་བ་ལྔ་ཡི་མ་གྲུབ་པས་༎
ཡེ་ཤེས་ཟང་ཐལ་ཡིན་པའི་རྟགས་༎
ཕུང་པོ་ལྔས་ནི་མ་བསྒྲིབས་པས་༎
ཐིག་ལེ་ལྷུན་གྲུབ་ཡིན་པའི་རྟགས་༎
ཆུ་བོ་བཞིས་ནི་ཁྱེར་མ་ནུས་༎
ཡེ་ཤེས་འབའ་ཞིག་ཡིན་པའི་རྟགས་༎
རྒྱུ་རྐྱེན་ཀ་ནས་མ་གྲུབ་པས་༎
སྐུ་གསུམ་འདུ་འབྲལ་མེད་པའི་རྟགས་༎
རླུང་ལས་ཡེ་ཤེས་ངོ་སྤྲད་ནས་༎
ཐིག་ལེ་ཉག་གཅིག་རང་འབར་བས་༎
ཡེ་ཤེས་རང་གྲོལ་ཡིན་པའི་རྟགས་༎
རྒྱུ་ལམ་འབྲས་བུ་དབྱེར་མེད་པས་༎
གཞི་ནི་ལྷུན་གྱིས་གྲུབ་པའི་རླུང་༌༎
ལམ་ནི་རང་བྱུང་རླུང་དུ་ཤར་༎
འབྲས་བུ་མཚན་མ་སྣ་ཚོགས་གཅོད་པའི་རླུང་༌༎
རླུང་ཆེན་དེ་ལ་ངོ་སྤྲད་ན་༎
གཞི་ལམ་འབྲས་བུ་དབྱེར་མེད་པས་༎
ཡེ་ཤེས་ངོས་བཟུང་རླུང་དུ་བཤད་།
ཅེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་༎
ཡེ་ཤེས་རླུང་ལ་ངོ་སྤྲད་པའི་ལེའུ་སྟེ་བཅུ
དགུ་པའོ་༎ ༎ བཅོམ་ལྡན་འདས་ཀྱིས་བཀའ་སྩལ
པ་༎ སེམས་དཔའ་ཆེན་པོ་ཁྱོད་ཉོན་ཅིག་། གོ་བར་དཀའ་བ་བརྡ་ཡི་དོན་༎
ཟབ་མོ་དགྲ་རུ་བརྗོད་པ་ཉམས་༎
ཡེ་ཤེས་ཟང་ཐལ་ཕྱི་ནང་མེད་པའི་མཁའ་༎
གཞན་སྣང་མེད་པས་སྒྲིབ་པའི་མིང་ཡང་༄༅༎
མེད་༎
ལྕེ་སྤྱང་མིག་ཅན་རླུང་ལས་གྲུབ་པའི་སྐུ་༎
ཉི་ཟླའི་འོད་ཙམ་བྱིན་རླབས་འགག་མེད་སྐུ་༎
སེང་གེའི་རྩལ་ཅན་མཚན་མ་ཟིལ་གྱིས་གནོན་༎
རྩལ་གསུམ་ལུས་ལ་རྫོགས་པས་སྐུ་གསུམ་འདུ་འབྲལ་མེད་༎
ཐོག་མེད་དཔའ་བ་སྟག་མོ་ཚང་མ་ལྟར་༎
དཔའ་བརྟུལ་ཡེ་ཤེས་ཐོགས་མེད་གཅད་པ་གཅེས་༎
དངོས་མེད་གཡོ་བ་ལས་ཀྱི་རླུང་དང་འདྲ་༎
འཇིག་རྟེན་ཆགས་འཛིན་རླུང་གི་རྩལ་ལས་ཤར་༎
འཁོར་བ་མྱ་ངན་རྟོག་པ་རླུང་གིས་གདམས་༎
སྐྱེ་འཆིའི་རྒྱུན་གྱིས་རླུང་གིས་རྟག་ཏུ་འདེབས་༎
དབུགས་དང་བྲལ་བས་གཉིས་མེད་ཟང་ཐལ་འཆར་༎
ཡར་ལྡན་ཡོན་ཏན་མར་ལྡན་སྐྱོན་དུ་འཆར་༎
གཉིས་མེད་ཟང་ཐལ་ཕྱི་ནང་ཐིག་ལེར་བརྡལ་༎
ཡེ་ཤེས་ཟང་ཐལ་འུབ་ཆུབ་འདུ་འབྲལ་མེད་༎
ཅེས་གསུངས་སོ་༎
ཡེ་ཤེས་ཐིག་ལེ་ཟང་ཐལ་གྱི་རྒྱུད་ལས་།
གནས་ལུགས་ལ་ངོ་སྤྲད་པའི་ལེའུ་སྟེ་ཉི་ཤུ
པའོ་༎ ༎ དེ་ནས་ཡང་བཅོམ་ལྡན་འདས་བདེ
བ་ཅན་གྱི་གནས་།
རིན་པོ་ཆེ་པདྨའི་གདན་ལས་བཞེངས་ནས་།
རྡོ་རྗེ་སེམས་དཔའ་ལ་བཀའ་སྩལ་པ་།
ཀྱེ་ཀྱེ་ཧོ་།
ངས་བཤད་པ་ཡི་རྒྱུད་ཆེན་འདི་༎
ཡེ་ཤེས་ཐིག་ལེ་འདུ་འབྲལ་མེད་༎
ཟང་ཐལ་ཡིན་པས་ཆོས་མིན་སྐུ་༎
ཕྱི་ནང་མེད་པས་ཐིག་ལེའི་རྒྱུད་དུ་ཟུང་༌༎
ཡེ་ཤེས་ཟང་ཐལ་རང་ལ་ཤར་༎
ཡེ་ཤེས་རང་ཤར་རྒྱུད་དུ་ཟུང་༌༎
འབྲས་བུ་ཕྱི་ནང་དུས་མི་འདེབས་པས་༎
ཐོབ་མེད་ནོར་བུའི་རྒྱུད་དུ་ཟུང་༌༎
ཞེས་གསུངས་སོ་༎
ཡང་བཀའ་སྩལ་པ་།
འཁོར་བ་རང་གྲོལ་ཡེ་ཤེས་བསྟན་༎
ཡེ་ཤེས་འཁོར་ལོའི་རྒྱུད་དུ་ཟུང་༌༎
ཡེ་ཤེས་གསང་བ་རང་ལ་ཤར་༎
འཁོར་བ་མཚན་མ་རང་སར་གྲོལ་༎
གསང་བ་འཁོར་ལོའི་རྒྱུད་དུ་ཟུང་༌༎
ཞེས་གསུངས་ནས་།
མྱ་ངན་ལས་འདས་སོ་༎
དེ་ནས་རྡོ་རྗེ་སེམས་དཔའ་ཐུགས་མྱ་ངན་གྱི་ཟིན་ནས་།
ཀྱེ་མ་ཀྱེ་ཧུད་།
ཐུགས་རྗེ་ཆེན་པོ་མྱ་ངན་ལས་འདས་སོ་༎
བདག་ལ་ནི་སྐྱབས་མེད་དོ་༎
མགོན་དང་དཔུང་གཉེན་མེད་དོ་༎
ཀྱི་ཧུད་ཅེས་བརྗོད་པས་།
རིན་པོ་ཆེའི་ཤོག་བུ་ལ་།
རིན་པོ་ཆེས་བྲིས་པའི་རྒྱུད་འདི་རང་སྣང་རྣམ་དག་གི་ནམ་མཁའ་ལ་བབས་སོ་༎
བྱིན་གྱིས་བརླབས་ནས་བཤད་པའི་རྒྱུད་༎
ཡེ་ཤེས་ཐིག་ལེ་ཟང་ཐལ་འདི་༎
རྡོ་རྗེ་སེམས་དཔའ་ལ་བྱིན་གྱིས་བརླབས་ཀྱིས་རྗེས་སུ་ཡི་རང་བའི་ལེའུ་སྟེ་ཉེར་གཅིག་པའོ་༎།
