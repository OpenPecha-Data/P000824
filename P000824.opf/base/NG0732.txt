༄༅༎ རྒྱ་གར་སྐད་དུ་།
ཡཀྴ་ཨ་པ་ར་ཙིཏྟ་གུ་ན་བྷུ་ཧ་ར་ཛ་ཏནྟྲ་ན་མ་།
བོད་སྐད་དུ་།
གནོད་སྦྱིན་ཨ་པ་ར་ཙིཏྟ་ཡོན་ཏན་བཀོད་པའི་རྒྱུད་ཀྱི་རྒྱལ་པོ་ཞེས་བྱ་བ་།
བཅོམ་ལྡན་འདས་དཔལ་ཕྱག་ན་རྡོ་རྗེ་ལ་ཕྱག་འཚལ་ལོ་༎
འདི་སྐད་ཉི་ཟླ་གསང་བའི་རྒྱུད་ལས་ཐོས་པའི་དུས་གཅིག་ན་།
གསང་བའི་བདག་པོས་བཀའ་སྩལ་པ་༎
ཨེ་མ་ངོ་མཚར་རྨད་དུ་བྱུང་༌༎
རྒྱུད་ཀྱི་ཡོན་ཏན་བསམ་མི་ཁྱབ་༎
ནོར་ལྷའི་ནུས་པ་བརྗོད་མི་ལང་༌༎
ཐམས་ཅད་དབང་དུ་འདུ་བས་ན་༎
དབང་ཆེན་དབང་ཕྱུག་འཁོར་ལོས་སྒྱུར་༎
འདི་གྲུབ་ཡོན་ཏན་བསམ་མི་ཁྱབ་༎
ལྷ་འདྲེ་མི་གསུམ་དབང་དུ་འདུས་༎
ཁམས་གསུམ་འཁོར་བའི་འཇིག་རྟེན་ན་༎
དབང་དུ་མི་འདུ་གང་ཡང་མེད་༎
དཔེར་ན་ནམ་ལ་དབྱར་གྱི་དུས་༎
ཤ་རུས་དག་ལ་སྦྲང་འདུ་བཞིན་༎
མི་ནོར་ཐམས་ཅད་དབང་དུ་འདུ་༎
སེམས་ཅན་ཀུན་གྱི་ཡིད་ཀྱང་འཕྲོག་། ཐམས་ཅད་དགའ་ཞིང་དད་པ་སྐྱེ་༎
ཀུན་གྱི་སྙིང་དགའ་ཡིད་དུ་འོང་༌༎
བཟའ་བཏུང་ནོར་དང་ལོངས་སྤྱོད་རྣམས་༎
རྣལ་འབྱོར་པ་ལ་ཐམས་ཅད་འདུ་༎
བསོད་ནམ་རི་རྒྱལ་ལྷུན་པོ་འདྲ་༎
ཚེ་ཡང་བསྐལ་པ་བདུན་དུ་ཐུབ་༎
གཟི་བརྗིད་ཉི་མའི་འོད་དང་མཉམ་༎
ལྷ་མོ་ཀླུ་མོ་གནོད་སྦྱིན་མོ་༎
མི་ལ་སོགས་པའི་བུ་མོ་རྣམས་༎
བདག་ལ་ཤིན་ཏུ་ཆགས་པར་འགྱུར་༎
མཁའ་འགྲོ་མ་ཚོགས་ཐམས་ཅད་ཀྱང་༌༎
བུ་གཅིག་པུ་ཡི་མ་བཞིན་བྱམས་༎
ལྷ་ཀླུ་གནོད་སྦྱིན་འབྱུང་པོ་ཡང་༌༎
གཙུག་གི་ནོར་བུ་རིན་ཆེན་ལྟར་༎
བདག་ལ་རྟག་ཏུ་སྤྱི་བོས་འཁུར་༎
བདུད་དང་སྲིན་པོ་ལ་སོགས་པ་༎
འཇིག་རྟེན་དྲེགས་པའི་ལྷ་འདྲེ་ཡང་༌༎
བྲན་བཞིན་ཅི་བཅོལ་ལས་རྣམས་བྱེད་༎
དེ་ཕྱིར་རྟག་ཏུ་བརྩོན་པར་བྱ་༎
ཞེས་གསུངས་སོ་༎
དེ་ནས་ཡང་རིན་པོ་ཆེ་གསང་རྒྱུད་ལས་འདི་སྐད་ཐོས་ཏེ་།
གསང་བའི་བདག་པོས་བཀའ་སྩལ་པ་༎
རྒྱུད་འདིའི་ཡོན་ཏན་བསམ་མི་ཁྱབ་༎
ཐམས་ཅད་འདུ་བར་འགྱུར་བ་ཡིན་༎
ལྷ་འདྲེ་མི་གསུམ་དབང་དུ་འདུ་༎
དེས་ན་བསོད་ནམས་སྐྱེད་པ་ཡིན་༎
གང་ན་འདུག་པའི་ས་ཕྱོགས་དེར་༎
དགྲ་ཡི་གནོད་པ་མི་འབྱུང་ངོ་༌༎
རྐྱེན་གྱི་སྦྱོར་བ་ཞི་བ་དང་༌༎
ཁྲོས་པས་ཐམས་ཅད་འཆི་བར་འགྱུར་༎
སུམ་ཅུ་རྩ་གསུམ་ལྷ་དང་མཉམ་༎
ལྷ་མ་ཡིན་གྱི་ལོངས་སྤྱོད་དང་༌༎
རིན་ཆེན་གཏེར་རྣམས་བདག་ལ་སྟེར་༎
ཐ་སྐད་དྲི་མེད་ལྷ་མོ་ཡང་༌༎
བདག་ལ་ཆགས་འགྱུར་དངོས་གྲུབ་ཐོབ་༎
དེ་བས་དེ་མཐོང་ངོ་མཚར་ཆེ་༎
འདི་གྲུབ་ཡོན་ཏན་བསམ་མི་ཁྱབ་༎
དེ་ཕྱིར་རྒྱུད་འདི་བཅང་བར་བྱ་༎
ཞེས་གསུངས་སོ་༎
དེ་ནས་ཡང་འབྱུང་པོ་འདུལ་བྱེད་ཀྱི་རྒྱུད་ལས་འདི་སྐད་ཐོས་ཏེ་༎
གསང་བའི་བདག་པོས་བཀའ་སྩལ་༄༅༎
པ་༎
གང་ཞིག་འདི་ལ་སུ་དད་པ་༎
འཛིན་ནམ་འཆང་ངམ་ཀློག་པ་དང་༌༎
རྗེས་སུ་སྒྲུབ་པར་བྱེད་པ་དེ་༎
མི་ཟད་གཏེར་ལ་ལོངས་སྤྱོད་དང་༌༎
ནོར་གྱི་བདག་པོར་ཐེ་ཚོམ་མེད་༎
གང་ཞིག་ཐེ་ཚོམ་མི་ཟ་བར་༎
འདི་ལ་མངོན་པར་བརྩོན་འགྱུར་ན་༎
ལྷ་ཡི་དབང་པོའི་རྒྱལ་སྲིད་ཀྱང་༌༎
དངོས་སུ་འགྲུབ་པར་ལུང་བསྟན་ན་༎
མི་ཡི་རྒྱལ་སྲིད་སྨོས་ཅི་དགོས་༎
ཚངས་པ་དང་ནི་བརྒྱ་བྱིན་གྱི་༎
བུ་མོ་ཐ་སྐར་དྲི་མེད་དང་༌༎
སྲོག་དཀར་ལྷ་ཡི་བུ་མོ་ཡང་༌༎
བདག་ལ་ཤིན་ཏུ་ཆགས་གྱུར་ན་༎
མི་ཡི་བུ་མོ་སྨོས་ཅི་དགོས་༎
ཉ་ཟླ་ལ་སོགས་གཟའ་བརྒྱད་ཀྱིས་༎
དེ་ཡི་གཟི་བརྗིད་མི་ཐུབ་ན་༎
ཁམས་གསུམ་སྐྱེ་བོས་སྨོས་མི་དགོས་༎
འཆི་བདག་བདུད་ཀྱི་ཚོགས་ཀྱིས་ཀྱང་༌༎
དེ་ལ་བར་ཆོད་མི་ནུས་ན་༎
ལོག་འདྲེན་བགེགས་ཀྱིས་སྨོས་ཅི་དགོས་༎
འཇིག་རྟེན་གསུམ་ན་གནས་པ་ཡི་༎
སྐྱེ་འགྲོ་ཐམས་ཅད་དབང་འདུས་ན་༎
ནོར་དང་ལོངས་སྤྱོད་སྨོས་ཅི་དགོས་༎
འདོད་ཡོན་ལྔ་ལ་ལོངས་སྤྱོད་དང་༌༎
ཅི་བསམ་ལྷུན་གྱིས་གྲུབ་པ་ཡི་༎
དངོས་གྲུབ་ཆེན་པོ་ཐོབ་འགྱུར་ན་༎
བཟའ་བཏུང་ཡོ་ལང་སྨོས་ཅི་དགོས་༎
དེས་ན་འདི་ལ་ནན་ཏན་བྱ་༎
ཞེས་གསུངས་སོ་༎
དེ་ནས་ཡང་སྲོག་རྩ་མངོན་ཆུང་གི་རྒྱུད་ལས་འདི་སྐད་ཐོས་ཏེ་།
གསང་བའི་བདག་པོས་བཀའ་སྩལ་པ་།
ཨེ་མ་ཧོ་༎
རྒྱུད་ཆེན་རྒྱལ་པོ་འདི་ལྟ་བུ་༎
འདས་པའི་སངས་རྒྱས་རྣམས་ཀྱིས་ཀྱང་༌༎
འཇིག་རྟེན་འདི་རུ་སྔར་མ་གསུངས་༎
མ་འོངས་སངས་རྒྱས་ཐམས་ཅད་ཀྱང་༌༎
ཕྱིན་ཅད་གསུང་བར་ཡོངས་མི་འགྱུར་༎
དེ་ལྟར་སངས་རྒྱས་ཐམས་ཅད་ལ་༎
ང་ཡིས་བཤད་པ་མ་གཏོགས་པ་༎
གཞན་གྱིས་གསུངས་པ་ཡོད་མ་ཡིན་༎
བསམ་འཕེལ་ནོར་བུ་རིན་ཆེན་ལྟར་༎
འཇིག་རྟེན་ཁམས་ན་ཤིན་ཏུ་དཀོན་༎
འདི་ཡི་ཡོན་ཏན་བསམ་མི་ཁྱབ་༎
རྒྱུད་འདི་ཕྱོགས་བཅུ་གར་གནས་པས་༎
ནོར་ལྷའི་ཚོགས་ཀྱང་དེ་ན་གནས་༎
ནོར་ལྷ་གང་ན་གནས་པ་ན་༎
མི་ཟད་གཏེར་ཡང་དེ་ན་ཡོད་༎
རྒྱུད་འདི་འཛིན་ནམ་འཆང་བ་དང་༌༎
ཀློག་དང་ཁ་དོན་བྱེད་པ་དང་༌༎
བསྒྲུབ་ཅིང་མཆོད་པར་བྱེད་པ་དེ་༎
མི་ཟད་གཏེར་ལ་ལོངས་སྤྱོད་ཅིང་༌༎
དུས་གསུམ་སངས་རྒྱས་བྱིན་གྱིས་རློབ་༎
ལྷ་སྲིན་སྡེ་བརྒྱད་སྲུང་ཞིང་སྐྱོབ་༎
ནོར་ལྷའི་ཚོགས་ཀྱང་དངོས་གྲུབ་སྟེར་༎
ཐམས་ཅད་མོས་ཤིང་གུས་པར་འགྱུར་༎
ལྷ་འདྲེ་མི་གསུམ་དབང་དུ་འདུ་༎
འདོད་ཡོན་ལྔ་ལ་ལོངས་སྤྱོད་དང་༌༎
ཅི་བསམ་ཐམས་ཅད་འགྲུབ་པར་འགྱུར་༎
ལྷ་མ་ཡིན་གྱི་ལོ་ཐོག་དང་༌༎
རིན་ཆེན་གཏེར་རྣམས་བདག་ལ་སྟེར་༎
ཐ་སྐར་དྲི་མེད་ལྷ་མོ་ཡང་༌༎
བདག་ལ་ཤིན་ཏུ་ཆགས་པར་འགྱུར་༎
སྒྲུབ་པ་པོ་ནི་གང་གནས་ཀྱང་༌༎
དགྲ་ཡི་གནོད་པ་མི་འབྱུང་ངོ་༌༎
ཁྲོས་པས་ཐམས་ཅད་འཆི་བར་འགྱུར་༎
འདི་ནི་བཟླས་པ་ཙམ་གྱིས་ཀྱང་༌༎
གླིང་བཞིའི་འཇིག་རྟེན་མི་སེམས་སྒུལ་༎
ནོར་དང་ལོངས་སྤྱོད་ཆར་བཞིན་འབབ་༎
བཟའ་བཏུང་༄༅༎
བར་སྣང་སྤྲིན་ལྟར་འདུ་༎
སུམ་ཅུ་རྩ་གསུམ་གནས་སུ་སྐྱེས་༎
ལྷ་ཡི་རྒྱལ་པོས་དབང་བསྐུར་ཞིང་༌༎
ཚེ་ཡང་བསྐལ་པ་དྲུག་ཏུ་ཐུབ་༎
ཡི་དྭགས་གནས་སུ་ཡོངས་མི་སྐྱེ་༎
དེ་ཕྱིར་བསྒྲུབ་ལ་བརྩོན་པར་བྱ་༎
ཞེས་གསུངས་སོ་༎
དེ་སྐད་ཅེས་བཀའ་སྩལ་པ་དང་༌༎
འཇིག་རྟེན་གྱི་ཁམས་ཀྱང་རྣམ་པ་དྲུག་ཏུ་གཡོས་ཤིང་༌།
ནམ་མཁའ་ལས་རིན་པོ་ཆེའི་ཆར་ཆེན་པོ་ཡང་བབས་སོ་༎
འཇིག་རྟེན་གྱི་ཁམས་ན་སེམས་ཅན་དམུས་ལོང་ཇི
སྙེད་ཅིག་ཡོད་པ་དེ་དག་ཐམས་ཅད་ནི་མིག
དང་ལྡན་པར་གྱུར་ཏོ་༎
འོན་པ་རྣམས་ཀྱང་སྒྲ་ཐོས་པར་གྱུར་ཏོ་༎
ཞ་བོ་རྣམས་ཀྱང་འགྲོ་ཤེས་པར་གྱུར་ཏོ་༎
ལྐུག་པ་རྣམས་ཀྱང་སྨྲ་ཤེས་པར་གྱུར་ཏོ་༎
སེམས་ཅན་དབུལ་ཞིང་ལོངས་སྤྱོད་ཆུང་བ་རྣམས་ཀྱང་འབྱོར་པ་དང་ལྡན་པར་གྱུར་ཏོ་༎
དེ་ནས་འཁོར་ཐམས་ཅད་རྗེས་སུ་ཡི་རང་ནས་༎
བཅོམ་ལྡན་འདས་གསང་བའི་བདག་པོ་ལ་བསྟོད་པ་༎
བཅོམ་ལྡན་དཔའ་བོ་རྡོ་རྗེ་འཆང་༌༎
རྟོག་མེད་སྤྲོས་བྲལ་ཆོས་སྐུ་ལ་༎
ལོངས་སྤྱོད་རྫོགས་པའི་སྐུར་བསྟན་ནས་༎
བདུད་འདུལ་དོན་མཛད་ཁྱོད་ལ་འདུད་༎
སེམས་ཅན་བདེ་ལ་དགོད་པའི་ཕྱིར་༎
བདག་ཅག་འདུས་པའི་འཁོར་རྣམས་ལ་༎
རྒྱུད་ཆེན་གསུངས་པ་ཡི་རང་ངོ་༌༎
ཞེས་རྗེས་སུ་ཡི་རང་བར་གྱུར་ཏོ་༎
གནོད་སྦྱིན་ཡོན་ཏན་བཀོད་པའི་རྒྱུད་ཀྱི་རྒྱལ་པོ་ཞེས་བྱ་བ་རྫོགས་སོ་༎
