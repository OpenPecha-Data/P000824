སོ་སོ་ཇི་ལྟར་ཡིན་ཐབས་སྦྱར་༎
གནས་དང་ཡུལ་གྱི་གཏན་ཚིགས་སུ་༎
བསྒྱུར་བ་གར་གྱི་ཕྱག་རྒྱར་བཤད་༎
དཔའ་བོ་གདན་ལ་བཞེངས་ནས་ནི་༎
ཕྱོགས་མཚམས་ཀུན་ཏུ་བལྟས་བྱས་ནས་༎
ཤིན་ཏུ་འགྱིང་ཞིང་བརྗིད་པར་བྱེད་༎
ཨ་དང་མ་ཡི་འབྲུ་རྣམས་ནི་༎
སོ་སོར་བརྡབས་ནས་དཀུར་བརྟེན་བྱ་༎
འགྱོང་བའི་ཚུལ་གྱིས་སྦྱང་བྱས་ནས་༎
སྟག་གི་སྟབས་ཀྱིས་ཀུན་ཏུ་བསྐོར་༎
དེ་ནས་རྨུན་བྱ་སྟབས་ཀྱིས་ནི་༎
གོང་མ་བཞིན་དུ་བསྐོར་བར་བྱ་༎
དེ་བཞིན་རུས་སྦལ་གཟིགས་དང་སྟག་།
སྤྱང་ཀི་སེང་གེ་དམ་སྟབས་དང་༌༎
ཕལ་ཆེན་དྲེང་ཀྱི་སྟབས་ཀྱིས་ནི་༎
ཐམས་ཅད་ཐམས་ཅད་བསྐོར་བར་བྱ་༎
དེ་བཞིན་འདབ་ཆགས་ཐམས་ཅད་ཀྱིས་༎
འཇོ་ཚུལ་སྟབས་རྣམ་རྫོགས་བྱས་ནས་༎
དཀྱིལ་འཁོར་ཐམས་ཅད་རྫོགས་པར་འགྱུར་༎
ཞེས་གསུངས་སོ་༎
རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ
ཀུན་འདུས་རིག་པའི་མདོ་ལས་སྒྱུར་བ་ཕྱག་རྒྱའི
ལེའུ་སྟེ་ཉི་ཤུ་རྩ་བརྒྱད་པའོ་༎
འདི་ནི་ཐེག་ལེ་གཅིག་པ་ཡི་༎
བསྒྲུབ་ལུགས་ཡིན་པར་རྒྱལ་བས་བཤད་༎
༎  དེ་ནས་སེམས་དཔའི་རྡོ་རྗེ་དེས་མཆོད་པ་དམ་པ་གསང་བའི་ལེའུ་འདི་གསུངས་སོ་༎
ཧུ~མ་འབྱུང་བ་ཆེན་པོ་ནམ་མཁའ་ནི་༎
འབྱུང་བ་ཆེན་པོ་ལྔ་ཡི་མཛོད་༎
ནམ་མཁའ་ལས་ནི་འདོད་པ་འབྱུང་༌༎
འདོད་པའི་མཆོད་པ་འགྱུར་གྱུར་ཅིག་།
ཟླ་རྒྱས་ལ་སོགས་སྙིང་པོ་མཆོག་།
མམ་ས་ལ་སོགས་རྣམ་ལྔའི་རྫས་༎
མེ་ཏོག་ལ་སོགས་ཙནྡན་ཕྲེང་༌༎
སྣ་ཚོགས་མཆོད་པ་འབྱུང་གྱུར་ཅིག་།
མི་མོ་རྣམས་ཀྱི་རེག་བྱ་མཆོག་།
འཁྲིལ་འཁྱུག་སྒྱུར་བའི་གཟུང་ཆེན་མ་༎
དབང་པོ་སྦྱོར་བའི་དགྱེས་མཆོད་དེ་༎
བདེ་བའི་མཆོད་པས་ཚིམ་གྱུར་ཅིག་།
རྡོ་རྗེ་རོལ་པས་ཚོགས་མཆོག་འདི་།
མཆོད་སྤྲིན་ཀུན་ཏུ་རྒྱས་གྱུར་ཅིག་།
དུག་གསུམ་བརྩིགས་པའི་རི་བོ་འདི་༎
སྐུ་གསུང་ཐུགས་ཀྱི་ཀློང་དུ་བསྟབས་༎
དུག་ལྔ་རོལ་པའི་ཚོགས་མཆོག་འདི་༎
ཡེ་ཤེས་ལྔ་ཡི་ནང་དུ་ཐིམ་༎
གཟུང་འཛིན་རྟོག་པའི་མཚམ་མ་འདི་༎
དབྱིངས་དང་ཡེ་ཤེས་ཀློང་དུ་ཐིམ་༎
འཁོར་བ་མཚན་མའི་ཆོས་ཅན་འདི་༎
ཆོས་ཉིད་དབྱིངས་ཀྱི་ངང་དུ་ཐིམ་༎
ཕུང་པོ་ཚོགས་ཀྱི་ཡན་ལག་འདི་༎
རྣམ་གྲོལ་ཕུང་པོ་ལྔ་ཏུ་ཐིམ་༎
འབྱུང་ཆེན་རྒྱུ་ཡི་མཚན་མ་འདི་༎
མཁའ་ཀློང་འབར་བ་ལྔ་རུ་ཐིམ་༎
རོལ་པ་ཆེན་པོ་མཆོད་སྦྱིན་ལ་༎
རྒྱལ་བ་རྒྱ་མཚོའི་ཚོགས་རྣམས་རོལ་༎
བླ་མེད་སྟན་འགན་མཆོད་པ་འདི་༎
སྔོན་ཆད་རྒྱལ་བས་བགྲོད་པའི་ལམ་༎
དུག་གསུམ་གཏིང་ནས་གསོད་པའི་ཐབས་༎
སྔོན་གྱི་ཐུགས་དམ་བཞིན་དུ་བཞེས་༎
འཆི་མེད་བདུད་རྩི་གཡུང་དྲུང་ཆུ་༎
རོ་ཡི་ཁམས་རྣམས་སློང་བར་བྱེད་༎
དུག་གི་ཕུང་པོ་འཇོམས་བྱེད་པ་༎
རྩི་མཆོག་སྨན་གྱི་མཆོད་པ་བཞེས་༎
ཞེས་མཆོད་པའི་ཚོགས་རྣམས་ལོང་ལོང་ཕྱད་པར་གྱུར
བར་རྒྱལ་བ་རྒྱ་མཚོའི་ཚོགས་ལོངས་སྤྱོད་དེས་མཉེས
པར་གྱུར་ཏོ་༎ རྒྱུད་ཀྱི་རྒྱལ་པོ་ཆེན་པོ
རྡོ་རྗེ་བཀོད་པ་ཀུན་འདུས་རིག་པའི་མདོ་ལས
མཆོད་པ་དམ་པ་གསང་བའི་ལེའུ་སྟེ་༄༅༎
ཉི་ཤུ་རྩ་དགུ་པའོ་༎
ཐིག་ལེ་དབུས་ཀྱི་སྙིང་པོ་ལ་༎
ཟླ་གམ་འབར་བས་མཚན་པར་༄༅༎
༎  དེ་ནས་སེམས་དཔའི་རྡོ་རྗེ་དེས་རྡོ་རྗེ་གླུའི་ལེའུ་འདི་གསུངས་སོ་༎
འདིར་ནི་རྡོ་རྗེ་རྣལ་འབྱོར་རྣམས་༎
བསྙེན་པར་སྣང་བའི་དབང་ཐོབ་ནས་༎
བསྒོམ་དབྱངས་ཡི་གེ་འབྲུ་བརྒྱད་སྤྲོ་༎
ཡི་གེ་གླུ་ཡི་རྒྱན་ཡིན་ཏེ་༎
གླུ་ཡི་ཡེ་གེ་བཅུ་དྲུག་ལས་༎
ཡི་གེ་ཡན་ལག་བསྒྱུར་བསྡེབས་ནས་།
གླུ་ཡི་བྱེ་བྲག་བསམ་མི་ཁྱབ་༎
དང་པོར་གླུ་ཡི་དོན་བྱུང་བ་༎
ཨོམ་གྱིས་གླུ་རྣམས་རབ་ཏུ་འདྲེན་༎
ཨོམ་ཡང་ཨ་ཡི་ཆོ་འཕྲུལ་ཏེ་༎
ཨ་ནི་ཆོས་ཀྱི་ཡི་གེ་ཡིན་༎
ཨ་ལས་ཨོམ་བྱུང་རྒྱལ་བའི་ཐུགས་༎
རྒྱལ་བ་ཆོས་ཀྱི་དབྱིངས་ལས་བྱུང་༌༎
ཨ་ལས་ཨམ་བྱུང་གསུང་གི་མཆོག་།
གསུང་ལས་གླུ་ཡི་ཡན་ལག་འབྱུང་༌༎
དབྱངས་ཀྱི་ཡན་ལག་དྲུག་ཅུར་གྲགས་༎
གླུ་ཡི་ཡོན་ཏན་བསམ་མི་ཁྱབ་༎
སྔོན་གྱི་རྒྱལ་བ་གླུ་ཡིས་གྲུབ་༎
རིག་འཛིན་རྡོ་རྗེ་གླུ་ཡིས་འདྲེན་༎
རྣལ་འབྱོར་དབང་ཕྱུག་གླུ་ཡིས་འགྲུབ་༎
བསྟན་པ་རྒྱ་མཚོ་གླུ་ཡིས་སྤེལ་༎
སྲིད་པའི་བུ་མོ་གླུ་ཡིས་བསྟེན་༎
བདུད་དང་སྲིན་པོ་གླུ་ཡིས་འདུལ་༎
དངོས་གྲུབ་རྒྱ་མཚོ་གླུ་ཡིས་འབེབས་༎
ཆོས་ཉིད་དབྱིངས་ཀྱི་ཀློང་དཀྱིལ་ན་༎
དཔལ་བེའུ་ཉི་མ་དགུ་ཤར་བས་༎
རྣམ་ཐར་སྒོ་བཞི་རབ་གསལ་ཡང་༌༎
མ་རིག་མུན་གནག་འཐིབས་པ་ཡིས་༎
བསྒྲུབས་པར་རིག་པའི་སྒོམ་མོ་བྱ་༎
འཁོར་བའི་མུན་གནག་གོང་རུམ་ན་༎
བྱང་ཆུབ་སེམས་ཀྱི་ཟླ་ཤར་བས་༎
མུན་བསལ་རྣམ་ཐར་སྒོ་བཞིར་སྣང་༌༎
རིན་ཆེ་འབར་བའི་ཉི་མ་རྣམས་༎
དཔལ་ཆེན་ཐུགས་ནས་འོད་ཤར་བས་༎
བག་ཆགས་སྤྲིན་མཐོང་བྱེད་པ་རུ་༎
རྣལ་འབྱོར་ཐུགས་ཀར་ཟེར་བབ་པས་༎
མུན་བསལ་རིག་པའི་སྒོ་ཕྱེ་སྟེ་༎
རྣལ་འབྱོར་དོན་ལ་འཇུག་པར་བྱ་༎
རིག་པ་ཐུགས་ཀྱི་དཀྱིལ་འཁོར་ནས་༎
རུ་ལུའི་འོད་ཟེར་སྒོ་ཕྱེ་བས་༎
སྤྲོས་པས་ཆོ་འཕྲུལ་སྣ་ཚོགས་འབྱུང་༌༎
སྲིད་པ་གསུམ་གྱི་བྱེ་བྲག་ཕྱེད་༎
འཁོར་བའི་རྒྱ་མཚོ་གཏིང་ནས་སྐེམས་༎
ཉོན་མོངས་རྒྱུ་དྲུག་གནས་ནས་སྒྲོལ་༎
དུག་གསུམ་རྩ་བ་རྩད་ནས་གཅོད་༎
བདུད་དང་སྲིན་པོ་གདུག་པ་འདུལ་།
བྱིན་བརླབས་དངོས་གྲུབ་ཆར་ལྟར་འབེབས་༎
ཇི་ལྟར་དབང་པོའི་སྒོ་ཕྱེ་ནས་༎
འཛུམ་མདངས་གསལ་བར་འབྱུང་བ་ལྟར་༎
དཔལ་བེའུ་ཐུགས་ཀྱི་སྒོ་ཕྱེ་བས་༎
རུ་ལུའི་འོད་ཟེར་ཡིག་འབྲུ་ཤར་༎
མཐིང་ནག་སེར་ནག་དམག་ནག་ལྗང་༌༎
སྨུག་ནག་འབར་བའི་ཡིག་འབྲུ་རྣམས་༎
ཡི་གེ་རིགས་ཀྱི་ཕྲེང་བར་དྲང་༌༎
རྒྱངས་ཀྱིས་བསྐུལ་དང་དཀར་གྱིས་དབབ་༎
བསྟེན་ཀོས་ཉེ་བར་གྱུར་པ་ལ་༎
འཇིམ་གོས་མངོན་སུམ་གསལ་བར་བྱ་༎
འབིར་ཀྭས་གཉིས་སུ་མེད་པ་ལ་༎
འདྲེན་ཀོས་ཡི་གེའི་ཕྲེང་བ་དྲང་༌༎
དེ་ཉིད་ལ་ནི་གླུ་དྲུག་སྟེ་༎
ཤ་ཏ་པ་དང་གར་ཏ་པ་།
ཅང་ཀ་དེའུ་དང་བང་ཀ་དེའུ་༎
བྲེང་ངེ་བ་དང་རུང་ངེ་བ་༎
གླུ་ཡི་ཡན་ལག་སུམ་བརྒྱས་ནི་༎
རྒྱལ་བ་མཉེས་པའི་མཆོག་ཏུ་འགྱུར་༎
གླུ་ཡི་རྒྱལ་པོ་འདི་དྲུག་གིས་༎
དོན་དྲུག་ཡོངས་སུ་རྫོགས་པར་འགྱུར་༎
ཤ་ཏ་པ་ཡི་གླུ་བླང་༄༅༎
པས་༎
གདུག་བྱེད་ཐམས་ཅད་སྤ་ཡང་བཀོད་༎
གར་ཏ་པ་ཡི་གླུ་བླངས་པས་༎
གནོད་བྱེད་ཐམས་ཅད་རྡུལ་དུ་རློག་།
ཅང་ཀ་དེའུ་ཡི་གླུ་བླངས་པས་༎
འབར་བའི་དཀྱིལ་འཁོར་མེ་ལྟར་མཆོད་༎
བང་ཀ་དེའུ་ཡི་གླུ་བླངས་པས་༎
དྲག་པོ་གཏུམ་པོ་ལྷན་ནེ་འགྱུར་༎
བྲེང་ངེ་བ་ཡི་གླུ་བླངས་པས་༎
སྤྲུལ་པའི་ཆོ་འཕྲུལ་ཐམས་ཅད་འགྱེད་༎
དུང་ངེ་བ་ཡི་གླུ་བླངས་པས་༎
སྲིད་པའི་བུ་མོ་དབང་དུ་སྡུད་༎
ཡི་གེ་འབྲུ་དགུའི་རང་བཞིན་ལ་༎
ཕྱག་རྒྱའི་དཀྱིལ་འཁོར་ཐམས་ཅད་རྫོགས་༎
དེ་བཞིན་འཁོར་ལོ་མུ་ཁྱུད་བཅས་༎
ཁྱམས་དང་སྒོ་ཁྱུད་གསལ་བའོ་༎
སྲིད་པ་མཐོང་ཡོད་སྣང་གྲགས་ཀྱང་༌༎
ཐམས་ཅད་སྔགས་ཀྱི་ཚིག་ཏུ་རྫོགས་༎
ཡི་གེ་རྒྱལ་བ་ཀུན་དང་བྲལ་༎
འཁོར་ལོའི་ས་ལ་ཉེ་བའོ་༎
ཡི་གེས་དམིགས་པཐམས་ཅད་འགྲུབ་༎
ཆགས་མེད་ལྷུན་གྲུབ་དོན་པོ་ཆེ་༎
རྣམ་བཞི་ལས་ཀྱི་ཁྱད་པར་ཡང་༌།
བྱ་བ་མེད་པར་དོན་དུ་འགྱུར་༎
ཡོ་གེ་གསང་བའི་འཕྲོ་འདུ་ཡིས་༎
རྒྱལ་བ་དཔའ་བོ་ཐམས་ཅད་མཉེས་༎
དེ་ཀུན་ཡི་གེས་རྣམ་སྤྲུལ་ཡང་༌༎
རང་བཞིན་དངོས་མེད་ཆོས་ཀྱི་དབྱིངས་༎
ཡིག་འབྲུ་འབར་བའི་ཆོ་འཕྲུལ་ལས་༎
དམ་པའི་ངོ་མཚར་སྣ་ཚོགས་འབྱུང་༌༎
དེ་བཞིན་སྒྲིབ་པའི་བུད་ཤིང་བསྲེག་།
གཏི་མུག་མུན་སེལ་ཡེ་ཤེས་འབར་༎
རིག་པའི་ཉི་མ་གསལ་བར་འབེབས་༎
བདག་ཉིད་དཔལ་ཆེན་འབར་བའི་ཐུགས་།
ཙིཏྟ་དཔའ་བེའུ་ཟུར་བརྒྱད་འབར་༎
རིན་ཆེན་ཡི་གེ་འབྲུ་བརྒྱད་གསལ་༎
དཔལ་ཆེན་རིན་ཆེན་འབར་བའི་ཐུགས་༎
དཔལ་བེའུ་སྨུན་པོ་ཟུར་བརྒྱད་ལས་༎
གསེར་གྱི་ཉི་མ་དགུ་ཤར་བ་༎
འོད་ཟེར་རུ་ལུ་ཡིག་འབྲུ་བརྒྱད་༎
རྡོ་རྗེ་འབར་བའི་རླིང་སྒྲོམ་དུ་།
ཤིན་ཏུ་འབར་འཕྲོ་འཁྲུག་བྱས་ཏེ་༎
སྤྲོས་པས་རྣམ་འབྱོར་དབང་ཕྱུག་གི་།
ན་ས་གཡས་སུ་དྲང་བར་བྱ་༎
བོ་རོ་ཙ་ནའི་གཞལ་ཡས་སུ་༎
སེན་ཟླུམ་ཙམ་གྱི་རྒྱ་ཁྱོན་ལ་།
གསེར་གྱི་ཉི་མ་གའུ་དགུ་།
ཤར་བའི་དཀྱིལ་ན་ཡིག་འབྲུ་དགུ་༎
གསལ་བས་འོད་ཀྱི་གཞལ་ཡས་ཁང་༌༎
དངོས་པོའི་བག་ཆགས་ཀུན་བསྲེགས་ཏེ་༎
སེམས་ནི་གསེར་ཆུ་ཞུམ་མ་བཞིན་༎
ལྟེམ་ལ་འཚེ་ཞིང་འོད་འབར་བ་༎
རྩལ་ལས་གྱུར་པའི་ཟླ་དཀྱིལ་འཁོར་༎
ཉི་མའི་སྟེང་ན་དཔའ་བེའུ་འབར་༎
དེ་ལ་རུ་ལུ་འཕྲོ་ཞིང་འདུ་༎
དཔལ་བེའི་ཙིཏྟ་དཀྱིལ་འཁོར་འདི་༎
ཡིག་འབྲུ་འབར་བའི་གའུར་གསལ་༎
པདྨ་འབར་བའི་གའུ་འདི་༎
ཡི་གེ་ཕྲེང་བ་འཁྱིལ་བའི་གནས་༎
དཔེར་ན་མེ་ཏོག་འབར་བ་ལས་༎
བཅུད་ལེན་བུང་བས་བཅུད་བླང་ཏེ་༎
རྩི་ཡི་བུར་བུ་སོག་པ་ལྟར་༎
དཔལ་བེའུ་ཐུགས་ཀྱི་དཀྱིལ་འཁོར་ནས་༎
རིན་ཆེན་འོད་ཀྱི་མེ་ཏོག་འབར་༎
རུ་ལུའི་ཡིག་འབྲུ་བཅུད་ཀྱིས་རྒྱས་༎
རྣལ་འབྱོར་སེམས་ལས་བྱས་པ་ཡི་༎
བཅུད་འབྱིན་བུང་མ་མང་པོ་འཕྲོ་༎
ཕར་ལྡིང་ཡི་གེའི་བཅུད་ཕྱུང་ནས་༎
ཚུར་ལྡིང་སེམས་ཀྱི་གའུར་བསྟིམ་༎
དང་པོ་ཤེལ་གྱི་ཁ་དོག་ལ་༎
ཤིན་ཏུ་གསལ་ཞིང་འཚེར་༄༅༎
འབར་བ་༎
གནས་དུག་དག་ཏུ་ཟླ་བ་ཡི་༎
ཐིག་ལེ་དཀྱིལ་གྱི་དཔའ་བེའུ་ལ་༎
འབྲུ་བཀོད་གསལ་བར་གྱུར་པ་དང་༌༎
ཤེལ་གྱི་བུང་བ་མང་པོ་དག་།
ཁྱུང་ཆེན་དིང་བའི་བོང་ཚོད་ཙམ་༎
ཕར་ལྡིང་བཅུད་ཕྱུང་ཚུད་གསིབས་པས་༎
ཡིག་འབྲུ་ཡེ་ཤེས་མེ་འབར་བས་༎
བག་ཆགས་བུད་ཤིང་ཕུང་པོ་བསྲེགས་༎
ཕར་སྤྲོས་ཐུགས་རྗེས་ས་ལ་བསྐུལ་༎
ཇི་ལྟར་ཉི་ཟེར་ཚ་ཚ་ལྟར་༎
རྒྱུན་མི་འཆད་པ་རྩེ་གཅིག་འབར་༎
བར་དུ་བྱི་རུའི་ཁ་དོག་ལ་༎
གོང་མ་བཞིན་དུ་བཀོད་གསལ་ལ་༎
བྱི་རུ་བུང་བ་མང་པོ་དང་༌༎
གོང་བ་བཞིན་དུ་འཕུར་ལྡིང་བས་༌༎
བཅུད་ཕྱུང་བསྟིམས་ཞིང་སླར་ལ་འཕྲོ་༎
ཇི་ལྟར་མེ་འགལ་འཁོར་ཚུལ་དུ་༎
དཔལ་བེའུ་སྨུག་པོའི་ཀློང་སུ་བསྟིམ་༎
ཀུན་གྱི་ཐ་མར་བསྡུ་བ་ནི་༎
བཀོད་པ་གོང་མ་ཐམས་ཅད་ཀུན་༌༎
མཐིང་ནག་འབར་བ་བསྒྱུར་ནས་ནི་༎
ཁྱུང་ཆེན་གཟན་ལ་འཇུགས་ཚོད་ཙམ་༎
ཧུ~མ་སྒྲ་འབྱིན་ཅིང་ཕན་ཚུལ་ལྡིང་༌༎
རུ་ལུ་བཅུད་འབྱིན་དངོས་གྲུབ་རློམ་༎
དྲན་པའི་དཀྱིལ་མས་ཛ་ཕྱུང་སྟེ་༎
ལྕགས་ཀླུ་འབར་བ་གའུར་བཅས་༎
དཔལ་བེའི་དཀྱིལ་ན་སྤུངས་པ་ཡིས་༎
རུ་ལུ་རིན་ཆེན་ཕུང་པོ་དག་།
བསྡུས་ཤིང་དྲངས་ཏེ་གནས་སུ་བསྟིམ་༎
འབབ་པའི་ཤུགས་སམ་བྱིན་བརླབས་ནི་༎
མཚོ་ལ་སེར་ཆེན་འདྲིལ་ལྟར་རོ་༎
འདི་ལྟ་ཡི་གེ་སྦྱར་བའི་ཚེ་༎
རྣལ་འབྱོར་ཉག་གཅིག་མ་ཡིན་གྱི་༎
ལྷ་མཆོག་དབྱིངས་ན་བཞུགས་པ་ཡང་༌༎
ཆོས་ཉིད་དང་དུ་མི་དམིགས་ཀྱང་༌༎
རྣལ་འབྱོར་མཆོག་གི་བསྐུལ་བའི་ཚེ་༎
ཐུགས་རྗེ་ཆགས་པའི་དམངས་ཕྱུང་ནས་༎
སྲོག་རྩོལ་དྲན་རིག་གསུང་གསུངས་ལྟར་༎
མགུར་ཆུ་ཡན་ལག་འགུལ་འགུལ་ལྟར་༎
རྡོ་རྗེ་ཡི་གེར་འབྲུ་འབར་ལྟར་༎
གུག་སྐྱེད་ཀླད་ཀོ་ཚེག་བར་ཕྱིན་༎
ར་རི་ཁལ་ཁོལ་སྒྲིབ་མེད་པ་༎
ཡེ་ཤེས་དོན་ལ་མཁྱེན་རིག་རྒྱས་༎
དེ་ལྟ་མོད་ཀྱང་འདུལ་དབང་གིས་༎
རྒྱལ་བ་སྐུལ་བའི་ས་ལ་གཞེས་༎
རྣལ་འབྱོར་གསོ་བའི་ཆོ་ག་བྱེད་༎
ལྷ་དང་གཅིག་གུ་བྱ་བའི་ཕྱིར་༎
བཟླས་བརྗོད་གངས་དང་བསྙེན་པ་དང་༌།
སྦྱོར་བས་དོན་ལ་ཉེ་བར་འགྱུར་༎
འདི་ལྟར་སྟོར་བའི་དུས་དག་ན་༎
བྱིན་བརླབས་ཕེལ་སམ་ཉེ་བ་ཡི་༎
རྟགས་སམ་དྲོད་དམ་མཚན་མ་ནི་༎
རྣལ་འབྱོར་ཉིད་དང་བསྒྲུབ་རྫས་དང་༌།
ཡོད་མཐོང་སྒྲ་ཐོས་ཀུན་ལ་འབྱུང་༌༎
ལུས་ཀྱི་དྲོད་དང་རྨི་ལམ་དང་༌༎
སེམས་ཀྱི་རྟགས་སུ་གསལ་བ་དང་༌༎
དབུགས་དག་ལ་ཡང་ངེས་པར་འབྱུང་༌༎
ཤིང་བལ་ལྟ་བུར་ཡང་པ་དང་༌།
མི་བདེའི་གནོད་པ་བྲལ་བ་ཡིན་༎
རེག་པ་ཏིང་འཛིན་གསལ་བ་དག་།
རྨི་ལམ་དུ་ཡང་མྱོས་པར་འགྱུར་༎
དང་ཞིང་དག་ལ་མགུ་བ་སྐྱེ་༎
གདུང་བའི་བྱང་ཆུབ་སེམས་སྐྱེས་ཤིང་༌༎
ངོ་མཚར་སྐྱེས་པ་དེ་ཉིད་དོ་༎
འགྱུར་བའི་དབུགས་གསལ་དབང་ཐོབ་སྟེ་༎
དགག་དང་དབྱུང་བ་ཇི་ལྟ་བའོ་༎
རྫས་ནི་འབར་དང་འཕར་བ་དང་༌༎
དྲི་དང་འོད་འབྱུང་རོ་མཆོག་སྐྱེས་༎
མི་ཟད་མང་དུ་འཕེལ་བ་དང་༌༎
མངར་འཇམ་༄༅༎
དང་ཞིང་རོ་མཆོག་རྙེད་༎
ལྟོ་ལ་མི་གནོད་མགྲིན་ལ་མིན་༎
ཟོས་ན་བཞིན་འགྱུར་ལུས་རྟས་འགྱུར་༎
སིན་སྙན་ཡིད་འོང་སྒྲ་སྙན་གཟུགས་༎
དྲི་ཞིམ་འབྱུང་བ་དེ་ལྟའོ་༎
རྡོ་རྗེ་པྲ་རྣམས་བཟང་བ་ན་༎
རྟགས་དང་མཚན་མ་ཕེབས་པ་སྟེ་༎
སྨྱུར་ཏེ་དངོས་གྲུབ་བླང་བར་བྱའོ་༎
བདེ་དང་གའུའི་ཕྱག་རྒྱ་དང་༌༎
རྡོ་རྗེ་བུམ་པའི་འཕྲོ་འདུ་ཡིས་༎
དངོས་གྲུབ་ཡུམ་གྱི་མཁའ་ལ་དབབ་༎
ཡབ་ཡུམ་སྦྱོར་བའི་ལྷག་སེམས་དག་།
མ་ཕེབས་པ་ཡི་བར་དུ་དག་།
ཤེས་རབ་གསལ་བའི་ལྷ་མོ་བཞིས་༎
ཧ་སྟ་མེ་ལོང་བྷན་དྷ་དང་༌༎
ཞིང་ཆེན་ཕྲེང་བ་ལ་སོགས་པ་༎
ཁ་དོག་ལྔ་ཡི་དར་གཡབ་ཀྱིས་༎
གཡབ་ཅིང་རིག་འཛིན་མང་པོ་འབོད་༎
རོལ་ལོ་ཆ་བྱང་མང་པོ་དག་།
རྡོ་རྗེ་གར་དང་སྙན་པའི་གླུ་༎
སྲིད་པའི་མ་མོ་ཀུན་རྟེན་ཅིང་༌༎
བྱིན་བརླབས་ཆེན་པོ་དབབ་པར་བྱ་༎
ཕེབས་མ་དག་དུ་དངོས་གྲུབ་བསྟིམ་༎
འདི་ནི་རྡོ་རྗེ་གླུ་འཁོར་ལོ་༎
ཡེ་ཤེས་རྒྱན་གྱི་ལས་ཡིན་ནོ་༎
ཞེས་སེམས་དཔའི་རྡོ་རྗེས་གསུངས་སོ་༎
རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ
ཀུན་འདུས་རིག་པའི་མདོ་ལས་རྡོ་རྗེ་གླུའི་ལེའུ
ཞེས་བྱ་སྟེ་སུམ་ཅུ་པའོ་༎
མི་ཁྱུད་ཕྱི་རིམ་གྲུ་ཆད་བཞི་༎
དེ་ནས་སྒོ་ཁྱམས་དམར་པོར་བྱ་༎
༎  དེ་ནས་ཡང་སེམས་དཔའི་རྡོ་རྗེ་དེས་རྡོ་རྗེ
རྣལ་འབྱོར་འཇུག་པ་ཞེས་བྱ་བའི་ལེའུ་འདི་གསུངས
སོ་༎ འདུས་པ་ཆེན་པོའི་རྣལ་འབྱོར་པ་༎
གསང་བའི་དཀྱིལ་འཁོར་དམ་པ་འདིར་༎
གང་དག་འཇུག་པར་བྱེད་པ་ཡི་༎
རྣལ་འབྱོར་རིགས་ཀྱི་བུ་རྣམས་ཀུན་༎
སྣོད་དུ་གྱུར་པ་ཀུན་བསྡུས་ནས་༎
བྱང་ཆུབ་མཆོག་གི་སེམས་བསྐྱེད་དེ་༎
ཚིག་འདི་བརྗོད་དེ་གནས་པར་བྱ་༎
ཨེ་མ་བདེ་མཆོག་དགའ་ཚུལ་འདིར་༎
བདག་ཅག་ཀུན་དུ་འཇུག་པར་འཚལ་༎
དགའ་བ་བྱང་ཆུབ་སེམས་བསྐྱེད་ནས་༎
གསང་བའི་དོན་འདི་སྤྱད་པར་བགྱི་༎
དེ་སྐད་གསོལ་ཏེ་ཞུས་པ་དག་།
གསང་བའི་མཆོག་གི་བདག་པོ་ཡིས་༎
རྒྱུད་སྦྱང་རྒྱུད་དྲུག་ལས་སྒོ་གཅད་༎
རིག་པ་འཛིན་པའི་རྣལ་འབྱོར་ཀུན་༎
དཀྱིལ་འཁོར་ཆེན་པོ་གསལ་བཏོན་ཏེ་༎
ཕྱག་རྒྱ་དབང་དང་བཅས་པ་ཡི་༎
འཁོར་བའི་རྒྱུད་རྣམས་སྦྱང་བར་བྱ་༎
འཇུག་པ་དེ་ཡི་གནས་ལྔ་དུ་༎
རྒྱུད་དྲུག་ས་བོན་བསྐྱེད་ནས་ཀྱང་༌༎
ཨོམ་ལྔ་དག་གིས་གནན་པར་བྱ་༎
བཅུག་པ་དེ་ཡི་སྤྱི་བོར་ནི་༎
པ་ཡི་ཡེ་ཤེས་ལ་བསྐྲུན་པ་༎
པདྨ་ཁ་བཞི་ལྟེ་བ་ལ་༎
མི་དང་ལྷ་ཡི་ས་བོན་དགོད་༎
ཤར་ལྷོ་ནུབ་དང་བྱང་དག་ཏུ་།
ལྷ་མིན་དུད་འགྲོ་ཡི་དྭགས་དང་༌༎
དམྱལ་བ་རྣམས་ཀྱི་ས་བོན་གདབ་༎
ཧུ~མ་གི་ལམ་སྒོ་གཅད་པར་བྱ་༎
ལག་གཉིས་མཐེའུ་ཆུང་མཐེ་བོས་མནན་༎
སོར་མོ་གསུམ་སྦྱར་དཔྱལ་བར་བསྣོལ་༎
ལྷ་དང་ལྷ་མིན་གནས་དག་ཏུ་།
མི་གཏོང་བཟློག་པའི་ཕྱག་རྒྱ་ཡིན་༎
ལག་གཉིས་བསྣོལ་ནས་མཆན་ཁུང་བསྡམ་༎
མི་ཡི་ཁམས་ནས་བཟློག་པའི་རྒྱ་༎
ཁུ་ཚུར་བཅངས་ཏེ་འབྲུ་བསྒྲེང་ནས་༎
གཡོན་གྱི་སྟེང་དུ་མནན་པ་འདི་༎
བྱོལ་སོང་གནས་ནས་བཟློག་པའི་རྒྱ་༎
ཐལ་མོ་མཉམ་སྦྱར་གུང་རྩེ་༄༅༎
སྦྲད་༎
གུང་མོ་རྒྱ་བཅུ་སྲིན་ལག་བསྣོལ་༎
མགུན་ནས་མཛུབ་མོས་འཁྱུད་པ་ནི་༎
ཡི་དྭགས་ཁམས་ལས་བཟློག་པའི་རྒྱ་༎
གཡོན་ཐོགས་གཡས་ཀྱི་རྒྱབ་སྦྱར་སྟེ་༎
སྲིན་ལག་གུང་མཛུབ་གཅིག་ནས་གཅིག་།
འཁྱུད་པ་དམྱལ་བའི་སྒོ་གཅོད་རྒྱ་༎
ལག་གི་ཕྱག་རྒྱ་བཅས་ནས་ནི་༎
ངག་གི་རྡོ་རྗེ་རྒྱ་བརྗོད་པ་༎
ཀྱེ་མ་རུ་ཏྲ་ཀྲོ་དྷ་ཧུ~མ་༎
ཧྲི་ས་མ་པ་ཙ་ཧུ~མ་།
ཧྲི་ས་བ་ཛ་ཧུ~མ་།
འདི་ལྟར་གསལ་པར་གྱུར་པ་དང་༌༎
སྒྲིབ་པ་དག་པར་བྱ་བའི་ཕྱིར་༎
རྣལ་འབྱོར་སྦྱོར་བའི་ཕྱག་རྒྱ་སྟེ་༎
རྡོ་རྗེ་རྣལ་འབྱོར་མཆོག་གི་ལྷ་༎
འགྲོ་དྲུག་འདྲེན་པའི་དཔལ་མཛད་པ་༎
རྡོ་རྗེ་ཅན་ལ་ཕྱག་འཚལ་ལོ་༎
བྱམས་མགོན་ཁྱོད་ལ་སྐྱབས་སུ་མཆིའོ་༎
དེ་སྐད་གསོལ་བ་བཏབ་པ་དང་༌༎
རྣལ་འབྱོར་ཆེན་པོ་ཞབས་གཉིས་ལ་༎
འཇུག་པ་དེ་ཡི་སྤྱི་བོས་གཏུགས་༎
སངས་རྒྱས་བདེ་མཆོག་ཐམས་ཅད་ཀྱི་༎
རྡོ་རྗེ་གསུང་མཆོག་གསུམ་ལས་བྱུང་༌༎
སྲིད་པ་གསུམ་གྱིས་ཕྱག་བྱས་པ་༎
དབང་བསྐུར་གསན་བ་ཆེན་པོ་སྦྱིན་༎
ཨ་ཏི་ཧོ་སྟ་ཧྲི་ད་ཁ~མ་༎
དེ་ནས་སྣོད་དུ་གྱུར་པ་དང་༌༎
གསང་བའི་མིག་ནི་དབྱེ་བར་བྱ་༎
མེ་ཏོག་ཕོག་པའི་ལྷ་ཡང་སྦྱིན་༎
དེ་ནས་དམ་ཚིག་ཆེན་པོ་བསྒྲགས་༎
རྒྱལ་བ་ཀུན་དང་མཉམ་སྦྱོར་བའི་༎
དམ་ཚིག་འདི་ལས་གང་འདས་པ་༎
རྒྱལ་བ་ཐམས་ཅད་བསླུས་པ་ཡིན་༎
ཁྲག་འཐུང་ཁ་འབར་མ་ཡི་ཚོགས་༎
ཁྲོས་ནས་སྙིང་ཁྲག་ཐོགས་པས་འཐུང་༌༎
བཛྲ་ས་མ་ཡ་ཨི་དན་ཐེ་ན་ན་ར་ཀན་༎
པ་ར་ཧྲྀ་ད་ཡ་ན་མ་བ་སྟི་ནན་༎
ས་མ་ཡ་རཀྴ་སིདྡྷི་བིདྱ་བཛྲ་ཨ་མྲྀ་ཏོ་ད་ཀ~མ་།
རྡོ་རྗེ་ཐ་ཚིག་ཆུ་བླུད་ནས་༎
རྡོ་རྗེ་གལ་ཆེན་མནའ་དོར་རོ་༎
རྡོ་རྗེ་དམ་ཚིག་སྡོམ་པ་རྣམས་༎
ཐམས་ཅད་ཐམས་ཅད་དཔོག་པར་བྱ་༎
སློབ་པའི་གཉེར་ཡང་དཔོག་པར་བྱ་༎
ཀྱེ་རིག་འཛིན་རྡོ་རྗེ་བུ་མཆོག་ཁྱེད་༎
རྣལ་འབྱོར་རྒྱལ་བའི་སྲས་ཀྱིས་ཡིན་༎
གཞན་ཡང་གསང་བ་མ་སྨྲས་ཤིག་།
གལ་ཏེ་སྨྲས་ན་དབྱར་བར་འཚིག་།
ཁྱོད་ནི་རྡོ་རྗེ་ཆེ་གེ་མོ་༎
རྒྱལ་བའི་སྲས་པོ་གདུང་རྒྱུད་འཛིན་༎
གསང་བ་མཆོག་གི་མིག་སྦྱིན་གྱིས་༎
ཞིང་ཁམས་ཀུན་དུ་བདེ་བར་སྤྱོད་༎
དེས་ནི་སངས་རྒྱས་ཞིང་དུ་སྐྱེ་༎
ཞེས་གསུངས་སོ་༎
རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ
ཀུན་འདུས་རིག་པའི་མདོ་ལས་རྡོ་རྗེ་རྣལ་འབྱོར
འཇུག་པའི་ལེའུ་ཞེས་བྱ་སྟེ་སུམ་ཅུ་རྩ་གཅིག
པའོ་༎ ༎
གུར་གུམ་པདྨ་ལི་ག་དུར་༎
དེ་ནས་ཡང་སེམས་དཔའི་རྡོ་རྗེས་ཡོངས་སུ་རྫོགས་པ་དབང་གི་ལེའུ་འདི་གསུངས་སོ་༎
འདུས་པ་ཆེམ་པོའི་རྣལ་འབྱོར་བ་༎
སྲིད་པ་གསུམ་གྱིས་ཕྱག་བྱས་པས་༎
བླ་མའི་ས་ལ་གནས་པ་ནི་༎
གསང་མཆོག་སུམ་ཅུ་རྩ་དྲུག་ཡིན་༎
ཕྱི་ཡི་དབང་དང་ནང་གི་དབང་༌༎
བསྒྲུབ་པའི་དབག་དང་གསང་བའི་དབང་༌༎
བཅུ་དང་བཅི་གཅིག་བཅུ་གསུམ་དང་༌༎
རྣམ་པ་གཉིས་ཀྱིས་རྫོགས་པར་འགྱུར་༎
དེ་ལ་དང་པོ་སྦྱིན་པའི་དབང་འདི་ཡིན་ཏེ་།
ཨོམ་ཧུ~མ་ས་ཧྲིཧཧ་།
ཀུན་གྱིས་འདའ་བར་དཀའ་བ་ཡི་༎
ཚིག་བཙན་ཡུལ་ལ་དབང་སྒྱུར་པ་༎
རྒྱལ་པོ་༄༅༎
བཀའ་རྟགས་ཕྱག་རྒྱའི་དབང་༌༎
སྐུ་ལྔ་ཡོངས་སུ་རྫོགས་པར་འགྱུར་༎
རིགས་རྣམས་སོ་སོའི་རྒྱུད་འཛིན་ཅིང་༌༎
རྟགས་ཀྱི་མཚན་མ་ཆེན་པོ་ནི་༎
སྦྱོར་བ་ཆེན་པོའི་ཕྱག་མཚན་ཏེ་༎
དམ་ཚིག་ཕྱག་རྒྱ་རྫོགས་པར་འགྱུར་༎
ཤེས་རབ་གཟུངས་ཀྱི་གསང་མཆོག་ནི་༎
དོན་དང་ལྡན་པར་གྱུར་པ་ཡི་༎
མཐ་གཉིས་དག་ཏུ་མི་གཏོང་བའི་༎
གཟུང་མའི་རྒྱལ་མོ་ཆེན་མོ་ཡིན་༎
གཉིས་མེད་ཡོངས་སུ་རྫོགས་པ་ནི་༎
ཐམས་ཅད་བདེ་བ་ཆེན་པོའི་ངང་༌༎
བྱང་ཆུབ་སེམས་དང་དོན་དང་འབྲེལ་༎
ཤེས་རབ་ཆེན་པོ་རྫོགས་པའི་དབང་༌༎
བཀྲ་ཤིས་ཆེན་པོ་བུམ་པ་ནི་༎
བདེ་གཤེགས་བཞུགས་པའི་ཕོ་བྲང་སྟེ་༎
དཀྱིལ་འཁོར་རྫོགས་པར་གྱུར་པ་ཡི་༎
དབང་ཆེན་དེ་ལ་སྦྱིན་པར་བྱ་༎
གསང་བའི་བསྟན་པ་རྒྱས་ནས་ནི་༎
ཡུན་རིང་གནས་པར་འགྱུར་བ་ཡི་༎
བཀྲ་ཤིས་རྫས་ཀྱི་དབང་མཆོག་ཀྱང་༌༎
གནང་བ་ཆེན་པོ་སྦྱིན་པར་བྱ་༎
དོན་རྣམས་གྲུབ་པར་འགྱུར་བ་ཡི་༎
འདོད་དགུར་རེ་སྐོང་རིན་པོ་ཆེ་༎
རྒྱལ་སྲིད་རིན་ཆེན་སྣ་བདུན་གྱིས་༎
རྒྱལ་པོ་མཆོག་ཏུ་དབང་བསྐུར་རོ་༎
རིན་ཆེན་པདྨ་སེང་གེའི་ཁྲི་༎
བླ་མར་གྱུར་པའི་གནད་མཆོག་དེ་༎
ཁྱད་པར་ཆེན་པར་གྱུར་པའི་དབང་༌༎
ཁྲིན་ཆེན་དག་ལ་གཞག་པར་བྱ་༎
ཅོད་པན་མེ་ཏོག་ཕྲེང་ལ་སོགས་༎
དབང་མཆོག་བརྗིད་པའི་རྒྱན་གྱིས་བཀླུབས་༎
དབུ་རྒྱན་དོ་ཤལ་སེ་མོ་དོ་༎
དཔུང་རྒྱན་རླང་གདུབ་ལག་གདུབ་རྣམས་༎
དབང་ཐོབ་རྒྱལ་པོས་དེ་ལ་སྦྱིན་༎
དབང་ཐོབ་མཛེས་པས་བརྗིད་པའི་རྒྱལ་པོ་དེ་༎
དབང་ཕྱུག་ཡིན་པས་དེ་ལ་ཀུན་ཕྱག་འཚལ་༎
རྡོ་རྗེ་དབང་ཕྱུག་རྒྱལ་པོའོ་ཞེས་པར་ནི་༎
ཀུན་གྱིས་སྐ་ཆེན་བོད་ཅིང་བསྒྲགས་པར་བྱ་༎
གསེར་གྱི་འཁོར་ལོ་རྩིབས་ཁྱུད་ལྡན་པ་ཞིག་།
རྒྱལ་པོ་དེ་ཡི་ལག་ཏུ་བསྐུར་ནས་ནི་༎
འཇིག་རྟེན་ཀུན་ལ་ཁ་ལོ་སྒྱུར་བ་ཡི་༎
དབང་མཆོག་རྒྱལ་པོ་འདི་ཡང་སྦྱིན་པར་བྱ་༎
ཕྱི་འཁོར་སྐྱོང་བའི་རྒྱལ་པོར་གྱུར་ཕན་ཆད་༎
བླ་མེད་མཆོག་གི་རྟགས་དང་ལྡན་འགྱུར་བས་༎
གསང་སྒོ་ཕྱེ་ནས་ནང་དུ་གཞུག་པར་བྱ་༎
ཤིན་ཏུ་གསང་བའི་རྫས་དང་ལྡན་གྱུར་ནས་༎
གསང་སྒོ་གང་ལས་འདོད་པའི་དོན་རྣམས་ཞུ་༎
གནང་ཆེན་པོ་ཡི་རྟགས་སུ་བྱིན་གྱིས་བརླབས་༎
གསང་བའི་དོན་ལ་ཉན་ཅིང་སློབ་པའི་དབང་༌༎
དབང་ཐོབ་སླན་ཅན་དེ་ལ་སྦྱིན་པར་བྱ་༎
བདུད་རྩི་ཆི་འདིས་རྣ་བའི་གསང་སྒོ་དབྱེ་༎
སརྦ་ཏ་ཐ་ག་ཏ་སྟ་མ་ཏི་ཧོ་༎
གླེགས་བམ་ཟབ་མོ་ལ་སོགས་ཐསམ་ཅད་རྣམས་༎
རིགས་ཀྱི་བུ་མཆོག་དེ་ལ་སྦྱིན་པར་བྱ་༎
དེས་ནི་འགྲོ་བའི་དོན་བྱེད་ནུས་པས་ན་༎
ལས་རྣམས་རྒྱ་མཚོ་ཐམས་ཅད་སྒྲུབ་པའི་རྟགས་༎
རྡོ་རྗེ་རྒྱ་གྲམ་ལ་སོགས་རྣམས་བཞིའི་རྫས་༎
བུ་མཆོག་དེ་ལ་ཐབས་ཀྱིས་སྦྱིན་པར་བྱ་༎
གཞན་གྱི་རེ་འདོད་སྐོང་བའི་བུ་མཆོག་དེ་༎
རྒྱལ་པོ་རྒྱལ་རིགས་རྒྱུད་དུ་བྱུང་བ་བཞིན་༎
རྒྱལ་ཚབ་ཆོས་ཀྱི་རྒྱུད་དུ་བྱུང་བས་ན་༎
ཏནྟྲ་ལ་སོགས་དམ་པའི་མཛོད་གསུམ་༄༅༎
སྦྱིན་༎
དེས་ནི་སློབ་མའི་ཚོགས་ཀུན་སྐྱོང་ནུས་ཕྱིར་༎
བསྟན་པ་སྒྲོགས་པའི་ས་ལ་གནས་བྱའི་ཕྱིར་༎
རྡོ་རྗེ་རྒྱལ་པོ་དཔལ་གྱི་དབང་མཆོག་འདི་༎
ཐེག་ཆེན་དགུ་ཡི་རྟགས་དང་ཆས་ཏེ་སྦྱིན་༎
དེ་ནི་བླ་མེད་རྒྱལ་པོར་འགྱུར་བས་ན་༎
ས་རྣམས་ནོན་པའི་རྟགས་མཆོག་གདན་ཁྲིའི་དབང་༌༎
ལྷ་ཆེན་ལ་སོགས་ཞིང་ཆེན་ཉི་ཟླ་བཅས་༎
ཁྱུ་མཆོག་སེང་གེ་མ་ཧེ་གཟིགས་དང་སྟག་།
གཏུམ་པའི་དོན་གྱིས་སྤར་ཏེ་སྦྱིན་པར་བྱ་༎
རྒྱལ་པོ་ཡིན་པའི་རྟགས་ནི་རྣམ་པ་བདུན་༎
སྐྱེ་ལ་དབང་སྒྱུར་རྒྱལ་པོ་མཉེས་པའི་གཟུངས་༎
ཕ་རོལ་དཔུང་འཇོམས་སྲིད་ཐུབ་འཛིན་པ་དང་༌༎
བདག་གཞན་དོན་སྒྲུབ་རྫུ་འཕྲུལ་རྐང་པར་ལྡན་༎
དགོས་འདོད་ཡིད་བཞིན་སྐོང་བའི་རིན་པོ་ཆེ་༎
རྒྱལ་པོ་དེ་ལ་ཐབས་ཀྱིས་སྦྱིན་པར་བྱ་༎
དེ་ནི་རྒྱལ་བའི་མཆོག་སྲས་ཡིན་པས་ན་༎
ཕྱག་རྒྱ་ཆེན་པོའི་དབང་མཆོག་སྦྱིན་པར་བྱ་༎
རས་སམ་འབུར་རམ་ལུགས་སུ་བླུགས་པ་ཡི་༎
ཕྱག་རྒྱའི་གཟུགས་བརྙན་དེ་ཡི་སྦྱི་བོར་གཞག་།
ཡེ་ཤེས་ཆེན་པོའི་དོན་དང་དེ་ལྡན་པས་༎
ཡེ་ཤེས་ལྔ་ཡི་རྟགས་མཆོག་ཕྱག་རྒྱ་ཡིས་༎
གནས་ལྔར་གཏུགས་ཏེ་ཐུགས་ཀྱི་དབང་མཆོག་སྦྱིན་༎
ཨོམ་མ་ཧ་ཤུ་ནྱ་ཛྙ་ན་བཛྲ་སྭ་བྷ་བ་ཨཏྨ་ཀོ྅་ཧམ་༎
ཨོམ་མ་ཧ་ཨ་དརྴ་ཛྙ་ན་བཛྲ་སྭ་བྷ་བ་ཨཏྨ་ཀོ྅་ཧ~མ་།
ཨོམ་མ་ཧྭ་ས་མ་ཏྭ་ཛྙ་ན་བཛྲ་སྭ་བྷ་བ་ཨཏྨ་ཀོ྅ཧ~མ་།
ཨོམ་མ་ཧ་པྲ་ཏྱ་བེཀྴ་ན་བཛྲ་སྭབྷ་བ་ཨཏྨ་ཀོ྅་ཧ~མ་།
ཨོམ་མ་ཧ་ཀྲྀ་ཏྱ་ནུཤྠ་ན་ཛྙ་ན་བཛྲ་སྭ་བྷ་བ་ཨཏྨ་ཀོ྅ཧ~མ་༎
སྐུ་དང་གསུང་ཐུགས་རྡོ་རྗེ་ཡི་༎
རྣལ་འབྱོར་བདེ་མཆོག་དེ་ཡིན་བས་༎
སྐུ་གསུང་ཐུགས་ཀྱི་གསང་མཆོག་འདི་༎
རྡོ་རྗེ་ཅན་ལ་སྦྱིན་པར་བྱ་༎
ཨོམ་སརྦ་ཏ་ཐ་ག་ཏ་ཀ་ཡ་བཛྲ་སྭ་བྷ་བ་ཨཏྨ་ཀོ྅ཧ~མ་།
ཨོམ་སརྦ་ཏ་ཐ་ག་ཏ་ཙིཏྟ་བཛྲ་སྭ་བྷ་བ་ཨཏྨ་ཀོ྅་ཧ~མ་།
ཨོམ་སརྦ་ཏ་ཐ་ག་ཏ་ཨ་ནུ་ར་ག
ན་ཛྙ་ན་བཛྲ་སྭ་བྷ་བ་ཨཏྨ་ཀོ྅་ཧ~མ
། ཨོམ་སརྦ་ཏ་ཐ་ག་ཏ་པུ་ཛ་བཛྲ་སྭ་བྷ་བ་ཨཏྨ་ཀོ྅་ཧ~མ་༎
དབང་མཆོག་ཐོབ་པའི་བུ་མཆོག་དེ་༎
དོན་རྣམས་གྲུབ་པར་བཀྲ་ཤིས་ཕྱིར་༎
བདུད་འདུལ་བཀྲ་ཤིས་རྫས་མཆོག་རྣམས་༎
རྟགས་ཀྱིས་བརྒྱན་ཏེ་སྦྱིན་པར་བྱ་༎
དོན་རྣམས་གྲུབ་པའི་བུ་མཆོག་དེ་༎
རྡོ་རྗེ་དབང་མཆོག་ཐོབ་པ་ན་༎
ཞིང་ཁམས་ཀུན་དུ་གྲགས་པ་ཡི་༎
(༣༠)༄༅༎ བྱས་ཏེ་༎
རྩལ་གྱྀ་ཐིག་ལེ་རྡོ་རྗེ་སྦྱིན་༎
ནང་དུ་འཇུག་པའི་དབང་ཐོབ་ནས་༎
དེ་དག་ཀུན་ལ་སྤྱོད་སྒྲུབ་པའི་༎
དབང་མཆོག་དམ་པ་སྦྱིན་པར་བྱ་༎
སྐྱེ་མེད་ཆོས་ཀྱི་དབྱིངས་ཉིད་ལ་༎
སེམས་ཀྱིས་དབང་བསྐུར་ཐོབ་པ་ཡི་༎
ཤེས་རབ་ཆེན་པོ་རིག་པའི་དབང་༌༎
སེམས་ལོན་དོན་གྱི་གཏན་ཚིགས་སྦྱིན་༎
བྱ་བའི་མཚན་ཉིད་ཀུན་བྲལ་ཞིང་༌༎
བཙལ་མེད་གནས་པའི་བྱང་ཆུབ་སེམས་༎
སྙིང་རྗེ་ཆེན་པོ་བདེ་མཆོག་གིས་༎
ཁམས་གསུམ་ཀུན་ལ་དབང་སྒྱུར་སྦྱིན་༎
སྲིད་གསུམ་འགྲོ་བའི་དོན་རྣམས་ཀུན་༎
ཐམས་ཅད་རྫོགས་པར་ནུས་པ་ཡི་༎
རྟགས་ཀྱི་དབང་མཆོག་དམ་པ་ནི་།
ཐོང་གཤོལ་འབར་བ་སྦྱིན་པར་བྱེད་༎
དུག་གསུམ་གཏིང་ནས་སྤྲུགས་པ་༄༅༎
ཡི་༎
རྟགས་ཆན་གའུ་རྣམ་པ་གསུམ་༎
དམར་ཆེན་དག་གིས་བཀང་ནས་ཀྱང་༌༎
དབང་ཆེན་ཐོབ་དེའི་ལག་ཏུ་སྦྱིན་༎
སྲིད་གསུམ་སྒྲོལ་བར་བྱ་བ་ཡི་༎
དབང་མཆོག་ཆེན་པོ་སྦྱིན་པའི་ཕྱིར་༎
ཀ་ཏར་ལ་སོགས་མཚོན་ཆ་རྣམས་༎
དབང་ཐོབ་དེ་ཡི་ལག་ཏུ་སྦྱིན་༎
འཁོར་བའི་ཆོས་ལ་ཅིར་སྤྱད་ཀྱང་༌༎
སྐྱོན་གྱིས་གོས་པར་མི་འགྱུར་བའི་༎
རྟགས་ཀྱི་ཕྱག་རྒྱ་ཆེན་པོ་ནི་༎
རྣམ་དག་རྫས་ཀྱི་པདྨ་སྦྱིན་༎
ལས་རྣམས་རྫོགས་པར་གྱུར་པ་ཡི་༎
དབང་མཆོག་ཐོབ་པའི་རྟགས་ཆེན་ནི་༎
སྟི་རའི་དབྱུག་པ་ཆེན་པོ་དག་།
དབང་ཐོབ་དེ་ཡི་ལག་ཏུ་སྦྱིན་༎
ཡུམ་དང་གཉིས་མེད་འཁྲིལ་བ་ཡི་༎
ཆོས་ཉིད་དོན་དང་གཉིས་མེད་རྟགས་༎
སྦྲུལ་ནག་འཁྲིལ་བའི་ཆུལ་པོ་འདི་༎
དབང་ཐོབ་དེ་ཡི་ལག་ཏུ་སྦྱིན་༎
གསང་བ་སྦྱོར་བའི་ཤེས་རབ་མ་༎
དྲི་མེད་རྣམ་དག་ལྷ་མོ་ཞིག་།
མཚན་ལྡན་ཤིན་ཏུ་བརྒྱན་བྱས་ལ་༎
དབང་ཐོབ་དེ་ལ་སྦྱིན་པར་བྱ་༎
དབང་ཐོབ་རྒྱལ་པོ་ཆེན་པོ་དེ་༎
ཀུན་གྱི་བདག་པོ་ཡིན་པས་ན་༎
རོལ་མོ་དྲི་དག་ཞས་ཟས་དང་༌།
འདོད་ཡོན་ལྔ་ལ་སོགས་པ་དང་༌༎
ཉེ་བའི་ལོངས་སྤྱོད་རྒྱན་རྣམས་ཀུན་༎
ཐམས་ཅད་ཐམས་ཅད་སྦྱིན་པར་བྱ་༎
སྒྲུབ་པའི་རྒྱལ་པོ་དེ་ལ་ནི་༎
སྒྲུབ་པའི་ལས་ལ་དབང་ཐོབ་ཕྱིར་༎
རྡོ་རྗེ་སེམས་དཔའ་ལ་སོགས་པ་༎
རྒྱལ་བ་ཐམས་ཅད་བསྒྲུབ་པ་དང་༌༎
རྡོ་རྗེ་ཚེ་དང་སྨན་ལ་སོགས་༎
སྒྲུབ་པ་མ་ལུས་སྒྲུབ་ཤིག་ཅེས་༎
བསྒྲུབ་རྫས་ཐམས་ཅད་སྦྱིན་པར་བྱ་༎
རྒྱལ་བ་སངས་རྒྱས་ཐམས་ཅད་དང་༌༎
དབང་ཐོབ་དེ་གཉིས་གཅིག་པའི་ཕྱིར་༎
རིག་འཛིན་རྡོ་རྗེ་རྩལ་གྱི་དབང་༌༎
རྡོ་རྗེ་མིང་ནི་སྦྱིན་པར་བྱ་༎
བསྒྲུབ་པའི་དབང་དང་རྫས་མཆོག་དང་༌༎
གསང་བའི་བདག་པོ་ཡིན་པས་ན་༎
གསང་བའི་དབང་མཆོག་སྦྱིན་པར་བྱ་༎
དགའ་བ་བྱང་ཆུབ་སེམས་ཆེན་པོ་༎
ཀུན་ཏུ་ཚིམ་པར་བྱེད་པ་ཡི་༎
དཀར་དམར་ལྷག་པའི་བྱང་ཆུབ་སེམས་༎
དབང་ཐོབ་དེ་ཡི་ལྕེ་ལ་གཞག་།
བཙལ་མེད་བྱང་ཆུབ་སེམས་ཆེན་པོ་༎
ཤེས་རབ་ཆེན་པོའི་རྩལ་གྱིས་ནི་༎
ཆོས་སྐུུ་སྒྱུ་མར་དབང་སྒྱུར་ནས་༎
རྩལ་ཆེན་རྫོགས་པའི་དབང་ཡིན་པས་༎
རྫས་དང་ཚིག་དང་གང་ཟག་དང་༌༎
ཀུན་རྫོབ་དབང་དེ་མ་ཐོབ་ཀྱང་༌༎
ཆོས་ལ་སེམས་ཀྱི་དབང་ཐོབ་ནས་༎
རྒྱལ་བའི་རིག་འཛིན་ཐམས་ཅད་དང་༌༎
སྲིད་གསུམ་དབང་ཅན་ཐམས་ཅད་ཀུན་༎
དེ་ལ་དབང་ཐོབ་བསྐུར་བར་འགྱུར་༎
དབང་གི་ཚད་ནི་འདི་ལྟ་སྟེ་༎
དད་ལྡན་སྲི་ཞུར་ལྡན་པ་ལ་༎
གསང་བ་ཉན་པའི་དབང་ཆེན་བསྐུར་༎
རྣམ་བཞི་ལས་ཀྱི་དོན་ཚང་ན་༎
ལས་རྣམས་བྱེད་པའི་དབང་ཐོབ་བོ་༎
ལྟ་བའི་དམིགས་བུས་ཆོས་མཐོང་ན་༎
རྒྱལ་ཐེབ་འཆད་པའི་དབང་ཐོབ་བོ་༎
རྐྱེན་ཐུབ་ཚད་མ་གསུམ་ལྡན་ན་༎
བླ་མ་རྡོ་རྗེ་སློབ་དཔོན་དབང་༌༎
དམ་པ་མཛོད་གསུམ་ཐམས་ཅད་ལ་༎
ཕྱོགས་མེད་པར་ནི་འཆད་ཤེས་ནས་༎
རབ་འབྱམ་རྒྱལ་པོའི་དབང་འཐོབ་བོ་༎
དད་མེད་བློ་ཞན་རྫོབ་པ་ཆེ་༎
ཚུལ་འཆོས་༄༅༎
མཁན་ལ་རས་གཅོད་བྱེད་༎
དེ་ནི་དབང་གིས་འཆིག་པར་བཤད་༎
གསང་མེད་བརྗེད་ངན་དབང་མི་འཆགས་༎
དད་མེད་གཡེལ་རྨུགས་དབང་གི་འགོས་༎
སྣོད་མེད་བཅུད་བྲལ་ཀུན་སྟོངས་པ་༎
དེས་ནི་དབང་ཐོབ་མ་ཡིན་ནོ་༎
སྣོད་ལྡན་བཅུད་རྫོགས་དབང་ཐོབ་ན་༎
དབང་མཆོག་ཐོབ་པའི་རྒྱུ་ཞེས་བཤད་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ
ཀུན་འདུས་རིག་པའི་མདོ་ལས་རྡོ་རྗེ་དབང་གི
ལེའུ་ཞེས་བྱ་སྟེ་སུམ་ཅུ་རྩ་གཉིས་པའོ་༎
ཤེས་རབ་གསང་བའི་ཙནྡན་གཉིས་༎
དཀར་དམར་ཟླ་གམ་ཆེན་པོར་བྱ་༎
༎  དེ་ནས་བཅོམ་ལྡན་འདས་གསང་བ་མཆོག་གི་བདག་པོ་དང་༌༎
སེམས་དཔའི་རྡོ་རྗེ་དམ་པ་རྒྱུད་ཀྱི་རྒྱལ་པོ
ཆེན་པོ་ཀུན་འདུས་རིག་པའི་མདོ་དང་བཅས་པ
ཆོས་ཐམས་ཅད་ཀྱི་མེ་ལོང་ཡིན་པར་རིག་ནས
༎ འདུས་པ་ཕལ་མོ་ཆེའི་འཁོར་རྣམས་ཀྱིས་ཤིན་ཏུ་ངམ་ཞིང་ངོ་མཚར་སྐྱེས་ནས་༎
བཏོད་པ་ཤིན་ཏུ་དགའ་བ་ཆེམ་པོའི་གླུ་གསུངས་སོ་༎
ཨེ་མ་ཧོཧཉེས་བཅོམ་ལེགས་ལྡན་མཚན་ཞི་མཐའ་ལས་འདས་༎
དཔག་མེད་བྱམས་སྙོམས་དོན་གྱིས་བདག་གཞན་དཔལ་༎
དོན་དམ་གསང་སྦས་ནམ་མཁའི་དཀྱིལ་དུ་འཁྱིལ་༎
རྡོ་རྗེ་ཆེ་མཆོག་དབང་ཕྱུག་ཀུན་གྱི་བདག་།
འཛིན་པ་མི་རྟོག་ཤ་རུས་ཁྲག་ལ་རོལ་༎
ཐུགས་ཀྱི་གདུང་ཐག་འཁོར་བའི་མཐའ་ལ་རྗེ་༎
ཡུལ་མེད་མ་སྐྱེས་མཚན་མའི་གཡུལ་ལས་རྒྱལ་༎
བདེ་མཆོག་རྒྱལ་པོ་ཁྱོད་ལ་ཕྱག་འཚལ་བསྟོད་༎
ཤེས་རབ་ཆེན་པོ་ནམ་མཁའི་ཉི་མར
གསལ་༎
བྱང་ཆུབ་སེམས་ཀྱི་འོད་ཟེར་དབྱིངས་སུ་འཆར་༎
འབར་བརྟུལ་མྱུར་བའི་ཤུགས་ཀྱིས་འགྲོ་དྲུག་སྒྲོལ་༎
རྟོགས་འཇོམས་ཡེ་ཤེས་རྡོ་རྗེ་ཆོ་འཕྲུལ་འཕྲོ་༎
དམ་པའི་དོན་གསུངས་གཉིས་མེད་སྟོན་པའི་སྐུ་༎
སྨྲ་བའི་སེང་གེ་ཁྱོད་ལ་ཕྱག་འཚལ་ལོ་༎
རིན་ཆེན་གཏེར་ལྡན་འདོད་དགུར་ཀུན་སྐོང་ཞིང་༌༎
ལུང་དང་རིགས་པ་གཏན་ཚིགས་ཀུན་གྱི་མཛོད་༎
བརྡ་ཅན་ཡང་དག་ལེན་པའི་མེ་ལོང་གསལ་༎
རྡོ་རྗེ་ཀུན་འདུས་འཇིགས་བྱེད་རྒྱལ་པོའི་རྒྱུད་༎
ཆོས་ཀྱི་མེ་ལོང་འདི་ལ་བདག་ཅག་འདུད་༎
རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ
ཀུན་འདུས་རིག་པའི་མདོ་ལས་ངོ་མཚར་བསྟོད་པའི
ལེའུ་སྟེ་སུམ་ཅུ་རྩ་གསུམ་པའོ་༎
དེ་ནས་ལོ་ཡི་སྐད་ཅིག་ནི་༎
གཅིག་གམ་གཉིས་ཀྱི་བར་དག་ཏུ་༎
