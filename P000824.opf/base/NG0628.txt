(༢༡)༄༅༎ ཉིད་ཀྱི་ཡེ་ཤེས་ལས་༎
ལོངས་སྤྱོད་ཕྱག་རྒྱ་ཅི་འདྲ་བར་༎
བདེ་ཆེན་དབྱིངས་ཀྱི་སྦྱོར་བའོ་༎
བྱ་བ་གྲུབ་པའི་ཡེ་ཤེས་ལས་༎
ནན་ཏན་མཆོད་པ་འབུལ་བ་ནི་༎
རྡོ་རྗེ་པདྨར་ལྡན་བྱས་ཏེ་༎
བྱང་ཆུབ་སེམས་ནི་ཉི་ཟླའི་འོད་༎
སེམས་ལ་ཐིམ་གྱུར་གཉིས་ཀར་འཕྲོ་༎
ཨ་ལ་ལ་སྟེ་དུས་ལ་བབ་།
ཨོམ་བྷྲུམ་།
ཧུམ་བྷྲུམ་།
ཨམ་བྷྲུམ་།
ཧྲི་བྷྲུམ་།
ཧ་བྷྲུམ་།
ཨ་བྷྲུམ་།
གྲི་བྷྲུམ་།
ཛྙ་ན་ཨ་ཡུར་ཛྙ་ན་བིན་དུ་བྷྲུམ་།
བདེ་གཤེགས་ལྔ་ཡི་ཐུགས་དཀྱིལ་ནས་༎
ཛ་ལས་ལྷ་མོ་ལྕགས་ཀྱུ་མ་༎
སྟོང་ཁམས་ཁྱབ་པར་སྤྲོས་པའི་ཚེ་༎
འགྲོ་བ་ཡོངས་ཀྱི་ཚེ་ལ་མངའ་མཛད་མ་༎
རྡོ་རྗེ་རིགས་འཛིན་ཚེ་ལ་དབང་སྒྱུར་ཞིང་༌༎
རི་རབ་རྨང་དང་རྒྱ་མཚོ་གཞུང་བསྐམ་སྟེ་༎
གྲགས་པ་གཤིན་རྗེའི་ལག་ན་གནས་པ་ནི་༎
ཇི་ལྟར་ཉ་རྣམས་ལྕགས་ཀྱུས་དྲངས་པ་བཞིན་༎
ཉི་གསལ་དྲི་མེད་ཐུགས་ཀྱི་དཀྱིལ་ཁོར་དུ་༎
ཨ་ཡུ་ཚེ་ཡི་ལས་རྣམས་གྲུབ་པར་མཛོད་༎
ཨོམ་ཧུ་ལུ་ཧུ་ལུ་ཧུམ་ཕཏ་།
ཨེ་ཨ་ར་ལི་ཧུམ་ཧྲི་ཛ་།
གསང་ཆེན་ཐུགས་ཀྱི་དཀྱིལ་འཁོར་ན་༎
ཡིག་འབྲུ་བཞི་ཡི་སྤྲོ་བསྡུ་ཡིས་༎
དྲི་ཡི་རང་བཞིན་ཧུམ་དུ་གྱུར་པ་ལས་༎
ཧུམ་ལས་ཡེ་ཤེས་སེམས་དཔའི་སྐུ་༎
སྲན་ཆུང་ཙམ་གྱི་ཟླ་དཀྱིལ་དུ་༎
ཉུངས་འབྲུ་ཙམ་གྱི་ཕྱག་རྒྱར་གསལ་༎
ཡིད་བཞིན་རིན་ཆེན་ཟ་མ་ཏོག་། མི་འཛིན་འཛིན་པའི་ཚུལ་དུ་གནས་༎
མི་གནས་གནས་པའི་སྦ་ཐབས་ནི་༎
སྐྱེ་བ་མེད་པའི་དབྱིངས་སུ་སྦ་༎
གསང་བ་ཡུམ་གྱི་མཁའ་ལ་སྦ་༎
རང་རིག་ཡེ་ཤེས་སྟེང་ལ་སྦ་༎
དེ་གསུམ་དང་དུ་ལོན་ནས་ནི་༎
འདུ་འབྲལ་བྱ་བ་མིང་ཡང་མེད་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་༎
གསང་བ་ཚེའི་ལེའུ་ཏེ་ང་དགུ་པའོ་༎ ༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི
དབང་ཕྱུག་གིས་༎ སྦྱོར་བྱེད་འཕེལ་བྱེད་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་༎
འདི་སྐད་ཅེས་གསུངས་སོ་༎
འདབ་མའི་དབུས་སུ་ཡབ་ཡུམ་སྙོམས་པར་ཞུགས་༎
སྙིང་པོ་རང་སྲོག་གསལ་བྱེད་ནུབ་ཚད་གདོན་༎
པདྨ་བན་དྷ་ཁ་སྦྱོར་ནང་ན་གནས་༎
དམིགས་བྲལ་ངང་ལ་རང་འབྱུང་ཡི་གེར་འགྱུར་༎
ལྷ་མཆོག་གསལ་བའི་སྐུར་ནི་རབ་གནས་ཏེ་༎
སྦྱོར་བ་དམ་པ་གཉིས་མེད་བྱང་ཆུབ་སེམས་༎
རང་སྲོག་གསལ་བྱེད་བྱང་ཆུབ་བདེ་བའི་རྒྱུད་༎
ཐིག་ལེར་བཏབ་ན་རང་གནས་སྡིག་པ་འབྱུང་༌༎
ཟོས་པས་རྐང་འགྲོས་བདེ་སོགས་དངོས་གྲུབ་འབྱུང་༌༎
ཡོན་ཏན་དཔག་མེད་གཞན་ཡང་དེ་བཞིན་ནོ་༎
ཕུན་སུམ་ཚོགས་པ་ལྔ་ལྡན་ཞིང་༌༎
ཡིད་དུ་འོང་བས་དམ་པར་བཙལ་༎
དང་པོར་ས་སླང་བྱིན་གྱིས་བརླབས་༎
བརྟག་པའི་གནས་སུ་མནྡལ་བྱ་༎
འདོམ་གང་གྲུ་བཞི་ཁྱུད་སྐོར་བཅས་༎
སྟེང་དུ་རག་ཏའི་མགོ་མ་ཡང་༌༎
ཆགས་པའི་དམ་ཚིག་སྔགས་ཀྱི་དབྱུག་། དེ་ནས་མཚན་དང་ལྡན་པའི་ཡུམ་༎
ཁྲུས་བྱས་དར་ལྡན་རྒྱན་གྱིས་ཀླུབས་༎
དུར་ཁྲོད་བཀའ་དང་མཐུན་པ་ཡི་༎
གསང་བའི་ཐིག་སྐུད་བཀལ་ནས་ཀྱང་༌༎
སྤྱི་བོར་༄༅༎
བཞག་ལ་དབང་བསྐུར་བྱ་༎
ཆགས་པ་ཆེན་པོར་མཆོད་པའི་སྔགས་༎
ལན་གསུམ་བཟླས་ཏེ་གཟི་ལྡན་དུ་༎
འགྱུར་བར་དམིགས་ཏེ་དགྱེ་བར་བྱ་༎
ཟླ་གམ་ཁ་སྤྲོད་ཟླུམ་པོ་ལྔའི་༎
དཀྱིལ་འཁོར་ཧེ་ཞབས་གྲུ་གསུམ་ལ་།
ཁྲུ་གང་མཐའ་སྐོར་འཕང་དུ་རྩིག་། ས་མཚན་འཁར་བའི་སོ་ཏོག་པ་༎
ཡང་ན་བུམ་ཆེན་སྲེགས་པ་ཡི་༎
ནག་པོའི་ས་ལ་ཧེ་ཞལ་བྲི་༎
མུ་ལ་རཀྟས་ཟླ་གམ་བྲི་༎
མུ་ལ་རཀྟས་ཟླ་གམ་གྲུབ་༎
འོད་དཔུང་མཐའ་བསྐཽར་བུ་ཡུག་སྔགས་༎
དམར་པོ་ཡོན་ཏན་དབང་དུ་སྡུད་༎
དེ་ཡི་དབུས་སུ་བསགས་པའི་རྫས་༎
དབང་པོ་དཔལ་དང་ལྡན་པའི་ཤིང་༌༎
ཤུན་ལ་སོགས་པའི་ཟླུམ་པོ་བརྔཽ་༎
དེ་ཡི་དབུས་སུ་ཡངས་པས་བཤམས་༎
དེ་ཡི་འགྲམ་མམ་སྟེང་དག་ཏུ་༎
ཐོད་པ་རྣམ་གཉིས་བཅུད་དང་ལྡན་༎
སྤྲོ་བསྡུ་དམིགས་པའི་སྟེང་དུ་བཞག་། མཐའ་སྐོར་མེ་རི་དམར་པོ་ལ་༎
ཕུར་པ་དང་ནི་རྫས་རྣམས་དགྲམ་༎
མེ་སྔགས་བཏབ་སྟེ་གཞག་པར་བྱ་༎
གསང་བའི་གཟུངས་ཐག་དམར་པོས་བཅིངས་༎
ཟླ་གམ་སྟེང་དུ་ལོངས་སྤྱོད་དགྲམ་༎
དེ་ནས་ཐལ་བ་སྒྲུབ་པའི་ཕྱིར་༎
བམ་གྱི་རི་བོའི་ས་ཕྱོགས་སུ་༎
མ་མོ་གོམ་པ་དྲུག་ཅུ་ཡི་༎
རྡོ་རྗེའི་འགྲོས་སུ་སོང་ནས་ཀྱང་༌༎
རྡོ་རྗེ་གསུང་གི་ས་ཕྱོགས་སུ་༎
བཅུ་དྲུག་རོལ་པའི་ཕོ་ཉ་དགྱེ་༎
བཀྲ་ཤིས་ཆེན་པོའི་རྟ་བྲོས་བསྐོར་༎
ཡི་གེ་ཧུམ་གིས་རྟ་བྲོ་འཆམ་༎
ཕྱུང་ནས་ཤུལ་དུ་དམིགས་པ་ཡང་༌།
ཁྲོ་བོ་རྫས་ལ་དམིགས་ལ་གདབ་༎
བྱང་ཤར་མཚམས་སུ་བཤིག་པ་ཡང་༌༎
ལུ་གུ་རྒྱུད་ཀྱི་བྲོས་བསྐོར་ཏེ་༎
དུར་ཁྲོད་ལས་བདག་སྤྱན་དྲངས་ནས་༎
བཤིག་ནས་མངོན་སྤྱོད་རོལ་པར་བསྒཽམ་༎
སྙིང་ནི་དྲན་པའི་རྐྱེན་ཡིན་པས་༎
ཨེ་ཡི་སྟེང་དུ་བཞག་པར་བྱ་༎
བན་དྷ་དབང་པོ་ལྔ་ཡི་རྟེན་༎
ཕྲལ་ནས་ཟླ་གམ་སྟེང་དུ་བཞག་། གཟི་བྱིན་ལྡན་པའི་ལྷ་མོ་ལྔའི་༎
རྟེན་དུ་དབང་པོ་ལྔ་ཡང་བཞག་། རེའི་ཆ་ལ་ནི་ནང་གྲོལ་ཏེ་༎
རྐང་ལག་སྒོ་བཞི་རྣམས་སུ་འོང་༌༎
ཐོད་སྐམ་པར་ཁྱམ་སྒལ་རྩིབས་ཏེ་༎
མ་རི་ལ་ནི་རྒྱུད་ཕྲེང་ངོ་༌༎
ཤུན་གྱི་གཡབ་དར་རླུང་གི་ཕྱོགས་༎
སྣ་ཚོགས་ཡམ་ཤིང་བཅངས་ལ་བཞག་། དེ་ནས
ཐིལ་བའི་ས་བོན་མཆོག་། དེ་ཡི་ཕུད་དུ
འབྲུག་རུས་དང་༌༎ བྱི་བ་བ་གླང་རྔ་མོང་དང་༌༎
མཁའ་ལྡིང་ལ་སོགས་འབྲུ་ལྔ་ཡི་༎
གསར་དང་སྙིང་ལ་སོགས་པ་དང་༌༎
མར་ལ་སོགས་པས་བྱུག་ལ་རྩལ་༎
མཚན་དང་ལྡན་པའི་ཤེས་རབ་ཀྱིས་༎
ཐལ་མོ་སྦྱོར་ལ་འདི་སྐད་གསོལ་༎
པུ་ཙ་མ་དེའི་འོག་ཏུ་མེ་ཡི་ལྷ་༎
རྒྱལ་པོ་བསྒོམ་པའི་ཏིང་ངེ་འཛིན་༎
སྙིང་པོ་བཟླས་ཏེ་གཡོགས་ནས་བསྡམས་༎
བསྙེན་པ་ཉི་ཁྲི་སྟོན་ནས་ཀྱང་༌༎
མཆོད་ཅིང་བསྙེན་པའི་ལས་བྱའོ་༎
ཏིང་འཛིན་མཆོད་པ་ཚིམ་བྱས་ནས་༎
དེ་ནས་རྫས་ཀྱི་དམ་པས་མཆོད་༎
མཚན་ཉིད་གསུམ་པའི་ཤེས་རབ་ཀྱིས་༎
ཙིཏྟ་སླང་ཏེ་རུས་པར་བཅས་༎
ཕུལ་ནས་རྣམ་དག་བཅིངས་སུ་བཞག་། མཚན་དང་བྱུག་པ་དེ་བཞིན་ཏེ་༎
རྣ་བ་རུས་པ་༄༅༎
མིག་དང་ནི་༎
ལྕེ་དང་སྣ་ཁྲག་ལ་སོགས་པའི་༎
ཤ་དང་རྐང་དང་དེ་བཞིན་ཏེ་༎
ཚིལ་དང་སྐྲ་ལ་སོགས་པ་དབུལ་༎
དེ་ནས་བ་སུ་ཏ་ཡི་རྫས་༎
མཚན་དང་ལྡན་པས་སླངས་ཏེ་དབུལ་༎
ཕོ་ཉ་མཆོད་པ་སྦྱིན་སྲེག་སྟེ་༎
གཏུན་ཁུང་ཆེན་མོས་སྔ་མ་བཞིན་༎
དེ་ནས་བགེགས་ཆེན་འདུལ་བའི་ཕྱིར་༎
རྩེ་འཇོ་བྲོ་ཡང་འདི་སྐད་དོ་༎
ཧ་ན་ཧ་ན་ད་ཧ་པ་ཙ་ཧུམ་ཕཏ་།
མཆོག་ལ་སོགས་པ་ཤེལ་ཚོགས་ལྡན་༎
གང་ཡང་རུང་བ་བསྒྲལ་བའི་ཕྱིར་༎
སྙིང་ལ་རྩེ་འཇོ་ཐབས་ཀྱི་བྲོ་༎
ལུ་གུ་རྒྱུད་ཀྱིས་འདི་སྐད་དོ་༎
ཨང་ཀུ་ཤ་ཡ་ཛ་།
དེ་ནས་དབང་པོ་རྣམས་ལ་།
རྩེ་འཇོའི་ཚུལ་གྱིས་འགྱིང་གར་བྱེད་༎
བརྗིད་པའི་སྟོབས་ཀྱིས་འདི་སྐད་དོ་༎
སྥོ་ཏ་བམ་།
པ་ཤ་ཧུམ་།
གྷེནྟེ་ཧོ་༎
དེ་དག་ཞིང་བཅུ་བསྒྲལ་བའི་ཚིག་། དཀྱིལ་འཁོར་དེ་ཡི་དོན་ཡང་བཤད་༎
འདོམ་གང་གྲུ་བཞིའི་གྲུ་ཆད་ཙམ་༎
ཟླ་ཁམ་ཁ་སྤྲོད་གང་པའི་མཁའ་༎
ཟླུམ་པོ་སྤྲོས་པ་མེད་པའི་དོན་༎
ཨེ་ནི་དབྱིངས་ཕྱུག་གཟི་ལྡན་དབྱིངས་༎
ཡམ་ཤིང་བྱང་ཆུབ་སེམས་སུ་གསུངས་༎
མེ་ནི་གཉིས་མེད་སྤྲུལ་པ་ཡིན་༎
ཀུན་ཏུ་བཟང་པོའི་ཕྱག་རྒྱ་ཆེ་༎
མཁས་པས་ཆོ་ག་བཞིན་གནས་ནས་༎
ཞེས་སྒོམ་ཐམས་ཅད་གྲུབ་པར་གྱུར་༎
རབ་ཏུ་གསང་བ་འདི་ཉིད་ཀྱི་༎
ཙཀྐྲ་དམ་པ་འདི་ཉིད་དག་། གང་གིས་ཀུན་ཏུ་གསང་བ་ཡི་༎
སྦྱོར་བ་གསང་བའི་ཕྱག་རྒྱ་ཆེ་༎
གང་ཞིག་འབྱུང་པོ་དམ་པ་ནི་༎
ལེགས་པར་སྒྲོལ་བའི་དམ་པ་བྲི་༎
གསང་བའི་དོན་དུ་ཤེས་པར་བྱ་༎
གང་གི་ཡོན་ཏན་དམ་པ་ནི་༎
འབྱུང་པོ་རབ་ཏུ་གསང་བ་ཡིན་༎
ཕྱག་རྒྱ་དམ་པ་འདི་ཁོ་ན་༎
ཀུན་ནས་རབ་ཏུ་གནས་པར་འགྱུར་༎
ཡོན་ཏན་དམ་པ་འདི་དག་ནི་༎
གསང་བའི་སྦྱོར་བ་ཀུན་ཏུ་གནས་༎
ཡང་དག་བློ་དང་རབ་ལྡན་པས་༎
ཀུན་ཏུ་རབ་ཏུ་འབར་བ་ཡི་༎
འོད་ཟེར་སྤྲོ་བསྡུ་སྦྱོར་བ་ནི་༎
གར་གྱི་དབང་ཕྱུག་ཆེན་པོ་ཡི་༎
སྦྱོར་བ་དམ་པ་འདི་ཁོ་ན་༎
རྒྱལ་བའི་ཕྱག་རྒྱ་ཞེས་སུ་བཤད་༎
མཁས་པ་ཡི་ནི་སྦྱོར་བ་དག་། གང་ལ་རབ་ཏུ་གནས་འགྱུར་ཏེ་༎
འཁོར་ལོ་ཆེན་པོའི་ཏིང་འཛིན་གྱིས་༎
དབང་ཕྱུག་འདི་ནི་དམ་པ་ཡིན་༎
དེ་སྐད་རྒྱལ་བ་རྣམས་ཀྱིས་བཤད་༎
འཁོར་ལོ་ཆེན་པོའི་ཏིང་ངེ་འཛིན་༎
པདྨ་གར་གྱི་སྦྱོར་བ་འདིས་༎
འཁོར་ལོ་ཆེན་པོ་བརྗིད་པའི་ཚུལ་༎
དེ་ནི་རབ་ཏུ་གསང་བ་ཡིན་༎
སྦྱོར་བའི་མཆོག་ནི་འདི་དག་ཏེ་༎
ཙཀྐྲ་དམ་པ་ཤེས་པར་བྱ་༎
དེ་ཕྱྀར་གསང་བའི་ཙཀྲ་སྟེ་༎
ཟབ་མོ་ལམ་དུ་ཤེས་པར་བྱ་༎
ཕུན་སུམ་ཚོགས་པ་ལྔ་ལྡན་ཞིང་༌༎
དེ་ཡང་གསང་བ་ཤེས་པར་བྱ་༎
དཀྱིལ་འཁོར་ཟླ་གམ་བྱེ་བྲག་ཀྱང་༌༎
མཁས་པ་དབྱིངས་སུ་ཤེས་པར་བྱ་༎
དེ་ཕྱིར་མཁས་པ་ཟབ་མོ་འམ་༎
ཉེ་ལམ་ཞེས་ནི་དེ་ལ་བརྗོད་༎
དེ་ལྟར་གྱུར་པའི་དཀྱིལ་འཁོར་དུ་༎
དབང་གི་རྒྱལ་པོ་སྐུ་བསྐྱེད་ཅིང་༌༎
གདན་ལྔ་རིམས་ཀྱིས་བཀོད་པ་ཡང་༌༎
ཟབ་མོའི་དོན་དུ་ཤེས་པར་བྱ་༎
རྫོགས་པ་ཆེན་པོ་ཡིན་པའི་ཕྱྀར་༎
གཞལ་ཡས་གདལ་བ་ཆོས་ཀྱི་དབྱིངས་༎
ནམ་༄༅༎
མཁའ་ལྟ་བུར་ཁྱབ་པར་དམིགས་༎
དེ་ཡི་དབུས་སུ་སྐུ་བསྐྱེད་པ་༎
པདྨ་གར་གྱི་དབང་ཕྱུག་དང་༌༎
གཉིས་སུ་མེད་པར་གཟི་བརྗིད་ལྡན་༎
རྟོག་ནས་སྟེང་དུ་ལེན་པ་ནི་༎
ཟབ་མོ་ཞེས་ཀྱང་དེ་ལ་བརྗོད་༎
དེ་ནས་ཡུམ་རྣམས་བསྒྲུབ་པ་དང་༌།
ལྟ་བ་ཅན་ལ་སོགས་པ་བཞི་༎
སྤྲོས་དང་བྲལ་བར་ཤེས་པར་བྱ་༎
ཟབ་མོ་ཞེས་ནི་རྒྱལ་བས་གསུངས་༎
དཀྱིལ་འཁོར་ཆེན་པོ་ཡིན་པའི་ཕྱིར་༎
སྒོ་སྲུངས་ཁྲོ་བོ་མགོ་དགུ་བརྩེགས་༎
ཐེག་ཆེན་དགུ་ཡི་རིམ་པ་བཞིན་༎
དེ་ཉིད་གསང་བར་ཤེས་པར་བྱ་༎
དེ་ཕྱིར་ཐིག་ལེ་ཉེ་ལམ་པ་༎
དེ་ལྟར་དཀྱིལ་འཁོར་རྫོགས་པ་ཡང་༌༎
རྒྱལ་པོ་འཁོར་དང་ལྡན་པ་བཞིན་༎
ཕྱི་རོལ་ལོང་པ་རྒྱབ་སྦྲཻལ་ཡང་༌༎
ཆོས་སྐུ་གཅིག་པས་ཐ་དད་མིན་༎
དེ་ཡི་ཕྱི་རིམ་དམུས་ལོང་རྣམས་༎
མི་འགྱུར་དབྱིངས་སུ་མྱ་ངན་འདས་༎
འཁོར་བ་མ་སྤངས་པ་ལས་ནི་༎
དེ་ཕྱིར་དམུས་ལོང་འཁོར་བ་ཅན་༎
དེ་ཡི་ཕྱི་རིམ་ཁམ་རྒྱ་དྲུག་། གཟི་ལྡན་སྤྲུལ་པར་གྲགས་པ་ཡིན་༎
ཉུངས་ཀར་ཚུལ་བཞིན་ཟླུམ་པོར་བཞུགས་༎
འཁོར་བ་དབྱིངས་སུ་ཟླུམས་པའི་ཕྱིར་༎
དེ་ཡི་ཕྱི་རིམ་སྤྱང་མོ་རྣམས་༎
ཞབས་ཀྱི་སྤྲུལ་པ་ཡིན་པས་ན་༎
ཕོ་ཉར་བཟང་ཞིང་མངགས་པར་མགྱོགས་༎
དེ་ཡང་ཆོས་ཉིད་ཡིན་པའི་ཕྱིར་༎
ཟབ་མོའི་དོན་དུ་ཤེས་པར་བྱ་།
ཁྱི་བརྒྱད་དགྱེ་ཞིང་བསྒྲུབ་པ་ཡང་༌༎
གསང་བའི་སྤྲུལ་པ་ཡིན་པའི་ཕྱིར་༎
འཕྲ་མེན་སྤྲུལ་པར་ཤེས་པར་བྱ་༎
སྤྲུལ་པ་མེ་འབྲུག་དམར་མོ་ནི་༎
ཡབ་ཡུམ་འདུ་བྲལ་མེད་པ་ཡི་༎
སྤྲུལ་པ་ཡིན་པར་བསྟན་པ་ཡང་༌༎
ཡང་ན་སྲིད་པའི་རྒྱལ་པོ་དམིགས་༎
རྩ་བའི་དཀྱིལ་འཁོར་བསྒྲུབ་པ་ཡིན་༎
ཕུང་པོ་ལྔ་ནི་གཞལ་ཡས་ཁང་༌༎
ཙིཏྟ་དཔལ་བེའུ་སེམས་ཀྱི་བརྟེན་༎
དབང་ཆེན་ཡབ་ཡུམ་ཕྱག་རྒྱར་གསལ་༎
མ་བཞི་བུ་བརྒྱད་དབྱིངས་ཕྱུག་བཞི་༎
དེ་ཡང་མཚན་མེད་སྤྲོས་དང་བྲལ་༎
རྣམ་ཤེས་བརྒྱད་པོ་གནས་སུ་དག་། ཤེས་པའི
ཡུལ་དག་གནས་སུ་དག་། དམུས་ལོང་འཁོར་བ
ཡེ་ནས་སྣང་༌༎ ཞབས་ཀྱི་ཆས་བརྒྱད་གནས་སུ་དག་། ལྕགས་ཀྱི་སྤྱང་མོ་ཡེ་ནས་གནས་།
ཁྱི་བརྒྱད་སྤྱང་མོ་བརྒྱད་དང་གཅིག་། ཞབས་ཀྱི་སྤྲུལ་པར་རབ་ཏུ་གྲགས་༎
དེ་རྣམས་རྩ་བར་བསྡུ་བའི་ཕྱིར་༎
ཟབ་མོའི་བསྒྲུབ་པ་ཤེས་པར་བྱ་༎
དབྱིངས་ལས་ཡེ་ཤེས་བསྒྲུབ་པའི་ཕྱིར་༎
ཡེ་ཤེས་དབྱིངས་སུ་བཞུགས་པ་ལ་༎
རྟགས་སུ་གཟིགས་ལྡན་ཐུགས་ཁར་སྦས་༎
ཟབ་མོ་ཞེས་ཀྱང་དེ་ལ་བསྔགས་༎
ལོང་པ་རྒྱབ་སྦྲེལ་ཡེ་ཤེས་འཁོར་༎
མགོ་གུ་བརྩེགས་པ་ཡན་ཆད་ཀུན་༎
འཁོར་ནི་ཆོས་ཀྱི་དབྱིངས་སུ་དམིགས་༎
གཙོ་བོ་ཡབ་ཡུམ་ཡེ་ཤེས་ཏེ་༎
ཡེ་ཤེས་དབྱིངས་ལ་སྦྱོར་བའི་ཕྱིར་༎
སྟོང་པ་ཆེན་པོ་སྔགས་སྒོམ་ན་༎
ཟབ་མོ་ཞེས་ཀྱང་དེ་ལ་བརྗོད་༎
དེ་ལྟར་དབྱིངས་ལས་མ་གཡོས་ཀྱང་༌༎
མཚན་མའི་དངོས་པོ་བཤིག་པ་ཡང་༌༎
ལོག་པར་ལྟ་བ་གཞོམ་པའི་ཕྱིར་༎
ཕོ་ཉ་རྣམས་གཅིག་བཤད་པར་བྱའོ་༎
བདག་ཉིད་ཆེན་པོར་རབ་རྟོགས་༄༅༎
ཏེ་༎
བཙལ་བ་མེད་པར་དབྱིངས་ནས་བསྐུལ་༎
ཕོ་ཉ་ཞེས་ཀྱང་དེ་ལ་བྱ་༎
བྱ་བ་བྱེད་པར་མི་དམིགས་ཤིང་༌༎
འཕྲོ་འདུ་ལ་སོགས་མི་བརྩོན་ན་༎
འགྱེད་པ་ཞེས་ཀྱང་དེ་ལ་བྱ་༎
ཕོ་ཉའི་དོན་དྲུག་བཤད་པ་ནི་༎
སྐུ་དང་རྔམ་དང་ཡེ་ཤེས་དང་༌༎
གྲུབ་པ་དང་སྤྲུལ་པ་འབྲུའོ་༎
ཡང་ན་ཕོ་ཉ་གསུམ་དུ་བཤད་༎
དོན་དང་ལས་དང་རིགས་ལ་སོགས་༎
གང་གི་འདོད་པ་འགྲུབ་པར་གྱུར་༎
སྐུ་གསུང་ཐུག་ནི་གསང་བ་ཆེ་༎
ཡོན་ཏན་རྒྱུད་མཚོ་ཀུན་གྱི་གནས་༎
གསང་བ་སྦས་ཏེ་ཁོ་ན་ཡིས་༎
ཕྱག་རྒྱ་གསང་ཆེན་འཁོར་ལོ་སྒྱུར་༎
འབྲས་བུ་འདོད་པ་སྣ་ཚོགས་འབྱུང་༌༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་༎
རབ་ཏུ་འཁྲུག་པ་རྡོ་རྗེ་ཞེས་བྱ་བའི་ཏིང
ངེ་འཛིན་ལ་སྙོམས་པར་ཞུགས་ཏེ་འདི་སྐད་གསུངས
སོ་༎ བདག་ཉིད་ཆེན་པོའི་ཏིང་འཛིན་གྱིས་༎
གང་ནི་འདོད་པ་ཐམས་ཅད་ཀུན་༎
ཞི་དང་བསྒྲུབ་པའི་སྦྱོར་བ་ནི་༎
གང་གིས་རབ་ཏུ་འཇིགས་པ་ཡི་༎
དུར་ཁྲོད་ཆེན་པོའི་གནས་དག་ཏུ་༎
གང་འཛིན་ཕྱག་རྒྱ་རབ་ཏུ་སྒྲུབ་༎
འགྲོ་བ་འཁོར་ལོ་ཀུན་སྒྱུར་བའི་༎
ཕྱག་རྒྱ་འདི་ནི་གསང་བ་ཆེ་༎
གང་ཚེ་བདག་ཉིད་ཆེན་པོ་ཡི་༎
ཕྱག་རྒྱ་ལྔ་ཡི་བདག་ཉིད་ཅན་༎
བདག་ལས་བསྲུང་བའི་དཀྱིལ་ཁོར་རྫོགས་༎
སྣ་ཚོགས་རབ་ཏུ་སྤྲོས་པ་ཡིས་༎
བདག་ཉིད་ཆོ་ག་བཞིན་རྒྱས་ཏེ་༎
རབ་ཏུ་གསང་བའི་སྦྱོར་བ་ཡི་༎
གསང་ཆེན་ལ་སོགས་དམ་པ་འགྲུབ་༎
གསང་བ་འཁོར་ལོ་ཆེན་པོ་ཡིས་༎
གང་གི་ཀུན་འབྱུང་རྡོ་རྗེ་འགྱུར་༎
ཡི་གེ་གསུམ་གྱི་སྦྱོར་བ་ཡིས་༎
ཀུན་ཏུ་རབ་ཏུ་བསྒྲུབ་པར་བྱ་༎
གསང་ཆེན་ཡེ་ཤེས་ཧུམ་སྒྲ་ཡིས་༎
རབ་ཏུ་གཡོ་བ་ཆཻན་པོར་བསམ་༎
བདག་ཉིད་ཕྱག་རྒྱ་འབར་བ་ལས་༎
ཧྲི་ཡི་དཀྱིལ་འཁོར་གསལ་བར་སྤྲོ་༎
འབར་བ་རྟ་ཡི་སྦྱོར་བ་ཡིས་༎
ཀུན་ཏུ་སྦྱོར་བ་ཆེན་པོར་བསྒྲུབ་༎
ཧ་ཡི་དམ་ཚིག་ཆེན་པོ་ནི་༎
གང་གི་ཕྱག་རྒྱ་འབར་བ་ཡིས་༎
རབ་ཏུ་ཁྲོ་བོའི་ཚུལ་བཅས་ཏེ་༎
ཀུན་ཏུ་རབ་ཏུ་གྲུབ་པར་བྱ་༎
ལས་ཀྱི་གསང་ཆེན་མཆོག་ཉིད་ཀྱིས་༎
འབར་བའི་རྒྱལ་པོ་དབང་ཆེན་འགྲུབ་༎
མཁས་པས་ཆོ་ག་བཞིན་གནས་ཏེ་༎
བདག་ཉིད་དུ་ནི་གསང་བར་འགྲུབ་༎
དོན་རྫོགས་འབྲས་བུ་ཆེན་པོ་སྦྱོར་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་༎
ལྷུན་གྲུབ་སྦྱོར་བའི་ལེའུ་སྟེ་དྲུག་ཅུ་པའོ་༎
༎ དེ་ནས་ཡང་བཅོམ་ལྡན་འདས་དཔལ་པདྨ་གར
གྱི་དབང་ཕྱུག་གིས་༎
ཏི་ར་ཆེན་པོའི་ཆོ་ག་འདི་གསུངས་སོ་༎
ཏི་ར་ཆེན་མོའི་གནས་ཉུལ་མ་༎
རྣལ་འབྱོར་དབང་ཕྱུག་ཆེན་པོ་རྣམས་༎
བཀའ་དང་དམ་ཚིག་མ་ཉམས་པའི་༎
སྒྲུབ་པ་རྣམས་ལ་དངོས་གྲུབ་སྩོལ་༎
གང་གི་བཀའ་ལས་འདའ་བྱེད་པའི་༎
སྒྲུབ་པ་པོ་ལ་བར་གཅོད་པའི་༎
མ་དག་ལས་ཀྱི་ཉུལ་ལེ་མོ་༎
སྲིད་པ་རྣམས་ཀྱི་བྱ་ར་བྱེད་༎
ཤར་ནས་ཏི་རིའི་གནས་ཉུལ་མ་༎
རྡོ་རྗེ་ནམ་གྱི་སྲོད་ལ་རྒྱུག་། ནག་མོ་༄༅༎
ཁྲག་གི་རལ་པ་ཅན་༎
ཏི་ར་ཆེན་མོ་ཁ་ན་ཐོགས་༎
གཟི་ལྡན་ཡུམ་གྱི་སྤྲུལ་པ་སྟེ་༎
ཉམས་པའི་ཁྲག་འཐུང་དབང་མོ་ཆེ་༎
སྲིན་མོ་ཐོད་འཕྲེང་ཡིན་པར་གྲགས་༎
ལྷོ་ནས་ཏི་རིའི་གནས་ཉུལ་མ་༎
རྡོ་རྗེ་ནམ་གྱི་ཕྱེད་ན་རྒྱུག་། ནག་མོ་ཁྲག་གི་རལ་པ་ཅན་༎
ཏི་ར་ཆེན་མོ་ཁ་ན་ཐོགས་༎
གཤོག་པ་ཅན་གྱི་སྤྲུལ་པ་སྟེ་༎
ཉམས་པའི་ཁྲག་འཐུང་དབང་མོ་ཆེ་༎
སྲིན་མོ་ཀམ་མ་ཡིན་པར་གྲགས་༎
ནུབ་ནས་ཏི་རའི་གནས་ཉུལ་མ་༎
རྡོ་རྗེ་ནམ་གྱི་ཐོ་རངས་རྒྱུག་། ནག་མོ་དུང་གི་རལ་པ་ཅན་༎
ཏི་ར་ཆེན་མོ་ཁ་ན་ཐོགས་༎
དྲ་བ་མོ་ཡི་སྤྲུལ་པ་ཏེ་༎
ཉམས་པའི་ཁྲག་འཐུང་དབང་པོ་ཆེ་༎
སྲིན་མོ་ར་རོ་ཡིན་པར་གྲགས་༎
བྱང་ནས་ཏི་རའི་གནས་ཉུལ་མ་༎
རྡོ་རྗེ་ཉི་མའི་ཟེར་ལ་རྒྱུག་། ནག་མོ་གཡུ་ཡི་རལ་པ་ཅན་༎
ཏི་ར་ཆེན་མོ་ཁ་ན་ཐོགས་༎
སྡེར་མོ་ཅན་གྱི་སྤྲུལ་པ་སྟེ་༎
ཉམས་པའི་ཁྲག་འཐུང་དབང་མཽ་ཆེ་༎
སྲིན་མོ་ཁྲག་འཐུང་ཡིན་པར་གྲགས་༎
སྟེང་ནས་ཏི་རའི་གནས་ཉུལ་མ་༎
རྡོ་རྗེ་ཉི་མ་ཕྱེད་ན་རྒྱུག་། ནག་མོ་གསེར་གྱི་རལ་པ་ཅན་༎
ཏི་ར་ཆེན་མོ་ཁ་ན་ཐོགས་༎
གློག་འགྱུ་མ་ཡི་སྤྲུལ་པ་སྟེ་༎
ཉམས་པའི་ཁྲག་འཐུང་དབང་མོ་ཆེ་༎
སྲིན་མོ་པོར་ཐོག་ཡིན་པར་གྲགས་༎
འོག་ནས་ཏི་རི་གནས་ཉུལ་མ་༎
རྡོ་རྗེ་ཉི་མ་སྒྲིབ་སོ་སྡུད་༎
ནག་མོ་ཟངས་ཀྱི་རལ་པ་ཅན་༎
ཏི་ར་ཆེན་མོ་ཁ་ན་ཐོགས་༎
ཕེའུ་གཤོག་མིའི་སྤྲུལ་པ་སྟེ་༎
ཉམས་པའི་ཁྲག་འཐུང་དབང་མོ་ཆེ་༎
སྲིན་མོ་གཞོང་ཐོགས་ཡིན་པར་གྲགས་༎
དུས་དྲུག་མ་མོ་ཁྱེདརྣམས་ཀྱང་༌༎
སྔོན་གྱི་འཕྲིན་ལས་ཇི་བཞིན་དུ་༎
སྒྲུབ་པ་ལས་ཀྱི་བྱ་ར་མཛོད་༎
དེ་སྐད་དུས་དྲུག་བསྐུལ་ནས་ནི་༎
གང་གི་བདག་ཉིད་ཆེན་པོ་ཡི་༎
འདོད་པ་རྡོརྗེ་བཞིན་དུ་འགྲུབ་༎
གསང་བ་འདི་ནི་བསྟན་པོ་ཡིན་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་༎
ཏི་ར་གནས་ཉུལ་མ་བཀོལ་བའི་ལེའུུ་སྟེ་རེ་གཅིག་པའོ་༎།
། དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
ཟབ་མོ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
གང་གིས་རབ་ཏུ་རིག་པ་འཛིན་༎
གསང་བ་རིགས་ཀྱི་དངོས་གྲུབ་ཆེ་༎
གྲུབ་པ་ཕྱག་རྒྱའི་དམ་ཚིག་ནི་༎
རྡོ་རྗེ་གྲུ་ཡི་གསང་བ་ཆེ་༎
ཆོས་ཀྱི་དུང་ཆེན་རབ་ཏུ་བཟུང་༌༎
ཞི་བ་རྒ་བ་ཀུན་གྱི་གནས་༎
གསང་ཆེན་བདེ་བའི་བཅུད་འབེབས་མ་༎
རྡོ་རྗེ་བཅུད་ཀྱི་དམ་པ་འཛིན་༎
གསང་ཆེན་བཅུད་དེ་དམ་པའོ་༎
ས་བོན་ལས་ནི་ས་བོན་སྤྲོས་༎
ས་བོན་སྙིང་པོ་ཕྱག་རྒྱ་འཛིན་༎
གང་གི་ཕུལ་དུ་བྱུང་བ་ནི་༎
གླུ་ཡི་དམ་ཚིག་ཆེན་པོ་སྟེ་༎
རྟགས་ཆེན་པོ་ལས་གྲུབ་པར་བྱེད་༎
ཨོམ་པདྨ་མ་ཧ་ཤྲི་ཧེ་རུ་ཀ་། པདྨ་ཀྲོ་དྷི་ཤ་རི་ཛ་༎
གང་གིས་དམ་པ་ཆེན་པོ་ནི་༎
ས་བོན་དམ་པ་གསང་བ་ཆེ་༎
དམ་ཚིག་གསང་བ་རྡོ་རྗེ་ཡིན་༎
བདེ་བ་ཐམས་ཅད་མཆོག་ཏུ་འགྱུར་༎
ཡིད་འོང་གནས་སུ་ཕྱག་རྒྱ་༄༅༎
ཆེ་༎
དཔའ་བོ་དབང་ཆེན་རབ་གནས་པ་༎
དྲག་པོ་ཆེན་པོ་བདུད་ཆེན་པོ་༎
མཐུ་རྩལ་དེ་ཡང་འཇིགས་པར་བྱེད་༎
ཅེས་གསུངས་སོ་༎
ཨོམ་རུ་ལུ་རུ་ལུ་ཧྲི་ཛ་།
བན་དྷ་བན་དྷ་ཧྲི་ཛ་།
པ་ཤ་པ་ཤ་ཧྲི་ཛ་།
སྥོ་ཏ་ཡ་སྥོ་ཏ་ཡ་ཧྲི་ཛ་།
ཀུ་རུ་ཀུ་རུ་ཧྲི་ཛ་།
ཏྲི་ཤ་ཀུ་རུ་ཏྲི་ཤ་ཀུ་རུ་ཧྲི་ཛ་།
ལྷུན་གྲུབ་ཕྱག་རྒྱ་ཆེན་པོ་ནི་༎
གང་གིས་རབ་ཏུ་གསང་བ་ཡིན་༎
སྤྲོ་བ་ཕྱག་རྒྱ་ཆེན་པོ་སྟེ་༎
གསང་བའི་ལུས་ནི་འཛིན་པར་བྱེད་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
རབ་ཏུ་འཇོམས་པའི་ལེའུ་སྟེ་རེ་གཉིས་པའོ་༎
༎ དེ་ནས་ཡང་བཅོམ་ལྡན་འདས་དཔལ་པདྨ་གར
གྱི་དབང་ཕྱུག་གིས་།
ལྷུན་གྲུབ་གསང་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
རྟག་ཏུ་བདག་ཉིད་གསང་བ་ཡི་༎
ཡི་གེ་ས་བོན་ལས་སྤྲུལ་པའི་༎
འཁོར་ལོ་མཚོན་ཆ་བླ་ན་མེད་༎
ཕྱག་རྒྱའི་མཆོག་ནི་འདི་ལས་འབྱུང་༌༎
ཧྲི་ཡི་དཀྱིལ་འཁོར་གསང་བ་ནི་༎
ལས་ཀྱི་ཕྱག་རྒྱ་དག་ལ་གནས་༎
བླ་མེད་ཡོན་ཏན་ཐམས་ཅད་ཀུན་༎
ཕྱག་རྒྱ་འདི་ཡིས་ཐོབ་པར་འགྱུར་༎
ཀུན་ཏུ་གཡོས་པ་མེད་པ་ཡིས་༎
རིག་པའི་ཕྱག་རྒྱ་བདེ་བའི་མཆོག་། བདེ་བ་སྣ་ཚོགས་ཀུན་འབྱུང་བའི་༎
ཕྱག་རྒྱ་འདི་ནི་རྒྱ་ཆེན་ཡིན་༎
ཏྲམ་གྱི་ཕྱག་རྒྱར་རབ་འབར་བ་༎
གསང་བའི་སྐུར་ནི་རབ་ཏུ་གནས་༎
གང་གིས་ཕྱོགས་བཅུ་དུས་གསུམ་གྱི་༎
བསྟན་པ་རྣམ་པ་ཐམས་ཅད་བྱེད་༎
འཁོར་ལོ་བསྐོར་བ་རབ་ཏུ་བརྗིད་༎
ཕྱག་རྒྱ་གསང་བ་དམ་པ་བསྟན་༎
གང་གིས་བདུད་ཀྱི་སྡེར་བཅས་པ་༎
མ་ལུས་ཀུན་ཏུ་འཇོམས་པར་བྱེད་༎
རྣལ་འབྱོར་གསང་བའི་དམ་པ་ནི་༎
རྣལ་འབྱོར་པས་ནི་བརྟེན་པར་བྱ་༎
གསང་ཆེན་ཕྱག་རྒྱ་འདི་ཡིས་ནི་༎
བདུད་ཀྱི་དཔུང་རྣམས་འཇོམས་པར་བྱེད་༎
ཧྲི་ཡི་དཀྱིལ་འཁོར་ཆེན་པོ་ནི་༎
རབ་ཏུ་འབར་བའི་ཕྱག་རྒྱ་ཅན་༎
གང་གིས་རིག་པ་འཛིན་བཅས་པའི་༎
མཆོག་འགྲུབ་གསང་བའི་དམ་པ་འགྲུབ་༎
བདག་ཉིད་འདོད་པ་ཀུན་འབྱུང་བའི་༎
རྟགས་ཆེན་རབ་ཏུ་གསང་བ་ཆེ་༎
དེ་ཉིད་ཆོ་ག་བཞིན་དུ་གནས་༎
ཧྲི་ཡི་དཀྱིལ་འཁོར་རབ་ཏུ་སྦྱོར་༎
ཀུན་རྒྱས་འཁོར་ལོ་དམ་པ་ཆེ་༎
རྟགས་ཆེན་འདོད་པ་གསང་བ་ཆེ་༎
དམ་པ་མཆོག་ནི་འདི་ཡིས་འགྲུབ་༎
རོལ་མོ་ཆེན་པོ་རབ་ཏུ་སྤྲོ་༎
ཞེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
སྦྱོར་བ་མཆོག་གི་ལེའུ་སྟེ་རེ་གསུམ་པའོ་༎
༎ དེ་ནས་ཡང་བཅོམ་ལྡན་འདས་དཔལ་པདྨ་གར
གྱི་དབང་ཕྱུག་གིས་།
རབ་ཏུ་དྲག་པོ་ངེས་པར་འཇོམས་པ་རྡོ་རྗེ
ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས
ཏེ་། འདི་སྐད་ཅེས་གསུངས་སོ་༎
གདུག་པར་གྱུར་པ་ཐམས་ཅད་ཀུན་༎
རབ་ཏུ་གསད་པར་བྱ་བ་ན་༎
དུར་ཁྲོད་དང་ནི་ཤིང་དྲུང་དང་༌༎
ལམ་ཆེན་མདོ་དང་གྲོག་གླེ་ལ་།
ཁང་པ་གྲུ་གསུམ་བྱས་ནས་ནི་༎
དུར་ཁྲོད་སོལ་བ་ཙན་དུག་བཅས་༎
ཉི་མ་ཡོལ་ནས་སྲེག་བྱ་སྟེ་༎
གང་གིས་གནས་སུ་བྱུག་༄༅༎
པར་བྱ་༎
དཔའ་བོ་དབང་ཆེན་གཏུམ་པོ་ཡི་༎
ཙཀྲ་མཆོད་པ་སྔོན་དུ་རྫོགས་༎
གདུག་པ་མིང་དག་གཟུགས་སུ་ལྡན་༎
རྐང་རྗེས་ཁྲག་དང་དྲི་ཆུ་དང་༌།
དུར་ཁྲོད་སོལ་བ་ལ་སོགས་ལ་༎
མཁས་པ་ཡིས་ནི་གཟུགས་བྱས་ཏེ་༎
སྙྀང་ཁར་གང་ཡིན་མིང་རུས་གཞུག་། ཁ་སྦྱར་རབ་ཏུ་སྦྱར་བ་ཡི་༎
ཟུར་རྣམས་ཀུན་ཏུ་ཕུར་པ་དགྲམ་༎
དུས་ཀུན་ཏུ་ནི་རང་ལ་མཆོད་༎
ཁྲོ་བོ་ཚོགས་ཆེན་ཐམས་ཅད་ཀུན་༎
རབ་ཏུ་སྤྲོས་ཏེ་བྱིན་གྱིས་བརླབས་༎
མཁས་པ་གང་གིས་སྦྱོར་བ་ཡིས་༎
ཀུན་ཏུ་འོད་ཟེར་སྤྲོས་བྱས་ཏེ་༎
གདུག་པའི་སྙིང་ནས་བཟུང་ནས་ནི་༎
དམིགས་པ་ལ་ནི་དགུག་ཅིང་བསྟིམ་༎
མ་ཉམས་གསང་སྔགས་བཟླས་པར་བྱ་༎
ཨོམ་པདྨ་མ་ཧ་ཤྲི་ཧེ་རུ་ཀ་། ཀྲོ་ཏི་ཤྭ་རི་ཛ་།
ཛམ་བ་ལ་ཏི་ཤོ་རི་ཁ་།
ཀུ་ཀུ་ར་ཙ་མུ་ཏི་འགྲམ་༎
ཨངྐུ་ཤ་ཡ་།
ཨ་ཀར་ཤ་ཡ་ཧྲི་ཛ་།
དབང་ཕྱུག་འཇིག་རྟེན་བཅས་པ་ཀུན་༎
གསང་སྔགས་འདི་ནི་དྲན་ཙམ་གྱིས་༎
སྐྲག་ཅིང་རབ་ཏུ་འདར་གྱུར་ཏེ་༎
ཡུད་ཙམ་གྱིས་ནི་འགུགས་པར་འགྱུར་༎
གཞན་ཡང་ཡང་དག་བཤད་བྱ་བ་༎
ཤར་ལྷོ་མཚམས་ཀྱི་སྦྱོར་བ་ཡི་༎
གང་ཡིན་འགུགས་པར་གྱུར་པ་ཀུན་༎
མ་འདུས་འཆིང་བའི་ཆོ་ག་ནི་༎
གོང་གི་དཔའ་བོ་དབང་ཆེན་གྱིས་༎
མི་ཐོད་གྱོན་ཞིང་རྒྱུ་འཕྲེང་ཐོས་༎
སྣ་ལྔ་སྐུད་པའི་ཞགས་པས་བསྡམས་༎
གདུག་པ་སྔཽན་འགྲཽའི་ཆོ་ག་ཡིས་༎
ལེགས་བསྡམས་དྲག་པོའི་གསང་སྔགས་བཟླས་༎
ཨོམ་པདྨ་མ་ཧ་ཤྲི་ཧེ་རུ་ཀ་ཧུམ་།
པདྨ་ཀྲོ་དྷི་ཤྭ་རི་ཧུམ་།
ཡ་ཤ་ཡ་ཡ་ཤ་ཡ་།
ཡོ་ཏ་ཀུ་རུ་བན་དྷ་བན་དྷ་ཧྲི་ཛ་ཛ་།
གསང་སྔགས་འདི་ནི་དྲན་ཙམ་གྱིས་༎
ཀུན་ཏུ་འགྲོ་བར་བྱེད་པ་ཡིན་༎
དབང་ཕྱུག་ཆེན་པོ་ལ་སོགས་པ་༎
མ་ལུས་མྱུར་དུ་འཆིང་བར་བྱེད་༎
ཅེས་པ་འདི་ནི་གསང་བ་ཆེན་པོའོ་༎  ༎ གཞན་ཡང་ཡང་དག་བཤད་བྱ་བ་༎
དྲག་པོར་གྱུར་པའི་སྦྱོར་བ་ཡི་༎
རེངས་པའི་ལས་ཀྱི་ཆོ་ག་ནི་༎
བདག་ཉིད་གསུང་གི་ཧེ་རུ་ཀ་། གང་ཡིན་ཁུང་བུ་གྲུ་གསུམ་ནང་༌༎
གང་གིས་རབ་ཏུ་གཞུག་པར་བྱ་།
སྤྱི་བོ་ནས་ནི་རྐང་པའི་བར་༎
དྲག་པོར་གྱུར་ནས་སྣོད་བཞག་སྟེ་༎
ཡང་དག་ཆོ་གའི་སྦྱོར་བ་ཡི་༎
ལྕི་བའི་རྫས་ལ་གསང་སྔགས་བཟླས་།
ཁེངས་ནས་རབ་ཏུ་མནན་པར་བྱ་༎
ཆོས་ཀྱི་དོན་རྣམས་རྟོགས་པའོ་༎
ཀྱེ་མ་མ་རུངས་འཇིགས་པ་ཅན་༎
ཐུག་རྗེ་ཆེན་པོས་ཁྱབ་པའི་བདག་། ཡོངས་སུ་དག་ཅིང་ཀུན་ཏུ་གཟིགས་༎
མ་སྐྱེས་དབྱིངས་ལས་ཅིར་ཡང་འབྱུང་༌༎
མཚན་མ་ཀུན་བྲལ་གསང་བའི་བདག་། དེ་ཉིད་ཆོ་གའི་དམ་པ་སྟེ་༎
བརྗོད་པ་སྔགས་རྣམས་ཀུན་ཀྱི་བདག་། ཁྲོ་བོ་རོ་ལངས་ཀུན་གྱི་རྗེ་༎
དག་པའི་ཕྱག་རྒྱ་ཆེ་མཆོག་གིས་༎
རྔམ་པོ་ཀུན་ཀྱང་རབ་ཏུ་འདར་༎
མཚན་མེད་ཀུན་ཉིད་གཡོ་འགུལ་མེད་༎
དམ་པའི་ཡོན་ཏན་སྣ་ཚོགས་བདག་། གསང་སྔགས་འདི་ནི་ཕྱག་རྒྱ་ཆེ་༎
ཨོམ་པདྨ་ཤྲི་ཧེ་རུ་ཀ་ཧུམ་ཨེ་ཨ་ར་ལི་ཧྲི་ཛ་།
ཨོམ་ཨཧཧུམ་།
བྱང་ཆུབ་སེམས་ནི་བདེ་བའི་མཆོག་། སྐུ་གསུང་ཐུགས་ཀྱི་རྫོགས་པ་༄༅༎
ཆེ་༎
ལུས་ཅན་ཤུལ་དྲག་མི་གཡོ་བསྙེངས་༎
བརྗིད་པའི་ཕྱག་རྒྱ་དམ་པའི་བདག་། རྟགས་ལྡན་ས་བོན་རབ་འབར་བའི་༎
དེ་ཉིད་གསང་བ་མཆོག་གི་རྒྱ་༎
ཨོམ་།
རབ་ཏུ་འབར་བའི་གཟི་བྱིན་ལྡན་༎
ཁྲོ་བོའི་ཕྱག་རྒྱ་ཉེ་བར་འཛིན་༎
གསུང་གི་རིགས་རྣམས་ཀུན་གྱི་གཙོ་༎
གང་ཕྱིར་སྣ་ཚོགས་རབ་ཏུ་འབར་༎
ཁྲོ་བོ་ཤུགས་ཀྱི་སྦྱོར་བ་ཡི་༎
སྦྱོར་བས་དངོས་གྲུབ་དམ་པ་འཛིན་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
ཉེ་བར་བཀོད་པའི་ལེའུ་སྟེ་རེ་བཞི་པའོ་༎
༎ དེ་ནས་ཡང་བཅོམ་ལྡན་དས་དཔལ་པདྨ་གར
གྱི་དབང་ཕྱུག་གིས་།
གསང་བ་སྦྱོར་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
མཆོག་གི་ཕྱག་རྒྱ་མཉམ་སྦྱོར་བས་༎
རབ་ཏུ་གསང་བའི་གསང་གནས་དག་། བརྗོད་པ
སྔགས་རྣམས་ཀུན་གྱི་བདག་ཁ་དོག་སྦྱོར་བ་སྦྱོར
བ་ཆེ་༎ གསང་བ་ཀུན་གྱི་ཕྱག་རྒྱ་ནི་༎
ཕྱག་རྒྱ་འདི་ལ་རབ་ཏུ་གནས་༎
རབ་ཏུ་དྲག་པོ་བདུད་ཀྱི་སྡེ་༎
མ་ལུས་འཇིགས་པར་བྱེད་པ་ཡི་༎
ར་བུ་པ་ཡི་ཕྱག་རྒྱ་ཡིས་༎
ཕྱག་རྒྱ་གསང་བའི་དམ་པ་སྟེ་༎
བདུད་དང་བགེགས་ཀྱི་སྡེ་འཇིག་པ་༎
ཕྱག་རྒྱ་འདི་ལ་རབ་ཏུ་གནས་༎
ལུང་བསྟན་དངོས་གྲུབ་ཕྱག་རྒྱ་ནི་༎
གསང་བ་མཆོག་གི་གསུང་ལས་འབྱུང་༌༎
སྟེང་གི་ཕྱག་རྒྱ་ཆེན་པོ་སྟེ་།
ཁྲོ་བོའི་དཔུང་ཡང་འཇིག་པར་བྱེད་༎
རྡོ་རྗེ་བརྟེན་པ་ཕྱག་རྒྱ་ཆེ་༎
ལུས་མེད་ཕྱག་རྒྱ་བསྟན་པ་སྟེ་༎
སངས་རྒྱས་ཀུན་གྱི་གསང་བ་ནི་༎
ཨོམ་པདྨ་ཤྲི་ཧེ་རུ་ཀ་། པདྨ་ཀྲོ་དྷི་ཤྭ་རི་ཛ་༎
གསང་སྔགས་འདི་ནི་དྲིན་ཙམ་གྱིས་༎
དབང་ཕྱུག་གཟི་བྱིན་ཆེན་པོ་དང་༌༎
རྡོ་རྗེ་ཅན་ཡང་རེངས་པ་དང་༌༎
ཀུན་ཏུ་གཡོ་པ་མེད་པར་འགྱུར་༎
ཅེས་གསུངས་སོ་༎
འདི་ནི་བདུད་ཐམས་ཅད་རེངས་པའི་དམ་ཚིག་ཆེན་པོའོ་༎
གཞན་ཡང་ཡང་དག་བཤད་བྱ་བ་༎
མཁས་པས་ལམ་གྱི་ཆོ་ག་ནི་༎
ངག་གི་སྦྱོར་བའི་ལས་བྱས་ལ་༎
ཀུན་ཏུ་སྨྲ་བ་དབྱུང་བར་བྱ་༎
སྙིང་པོ་འོད་ཟེར་སྦྱོར་བ་ཡིས་༎
རང་བྱུང་སྨྲ་བའི་ས་བོན་འབྱུང་༌༎
སྨྲ་བའི་རྟེན་ལ་བསྟིམ་པར་བྱ་༎
ཀ་ཏ་རེ་ལ་སོགས་པ་ཡིས་༎
བཀྲལ་དང་ཙ་ཀྲ་གཞག་པར་བྱ་༎
ངག་གི་དབང་ཕྱུག་སྟེང་དུ་བསྒོམ་༎
དབང་ཆེན་སྐུ་ནི་རབ་སྤྲོས་ཏེ་༎
དེ་ཡི་ལུས་ལ་གཞུག་པར་བྱ་༎
ཨོམ་པདྨ་མ་ཧ་ཤྲི་ཧེ་རུ་ཀ་། པདྨ་ཀྲོ་དྷི་ཤྭ་རི་ཛ་།
སྟམ་པ་ཡ་ཀུ་རུ་ན་ན་།
གསང་སྔགས་འདི་ནི་དྲན་ཙམ་གྱིས་༎
གང་གི་ཙཀྲ་དབང་ཐོབ་པ་༎
རབ་ཏུ་སྨྲ་བ་ཉམས་པར་གྱུར་༎
གཞན་འགྱུར་བ་ཡང་སྨོས་ཅི་དགོས་༎
ཞེས་པ་འདི་ནི་ངག་རྣམས་གནོན་པའི་དམ་ཚིག་ཆེན་པོའོ་༎
གཞན་ཡང་ཡང་དག་བཤད་བྱ་བ་༎
གནས་ན་བསྐྲད་པའི་ཆོ་ག་ནི་༎
དཔའ་བོ་རབ་ཏུ་འཇོམས་པ་ཡིས་༎
ས་བོན་ལས་བྱུང་རྔ་མོང་ནི་༎
རླུང་གི་དཀྱིལ་འཁོར་སྟེང་དུ་བཞག་། ངག་གི་སྤྲུག་པའི་ཆོ་ག་ནི་༎
དེ་ནི་དེ་ཡི་སྟེང་གནས་པས་༎
བདག་ལས་བྱུང་བའི་ཁྲོ་བོའི་ཚོགས་༎
དཔག་ཏུ་མེད་པ་སྤྲུལ་བྱས་༄༅༎
ཏེ་༎
གང་གི་དཔའ་བོ་གཞན་དུ་སྲིད་༎
དཔའ་ལྡན་ཆེན་པོ་གསང་བ་ཆེ་།
འཇིགས་བྱེད་གར་གྱི་དབང་ཕྱུག་གི་། ཆོ་ག་སྦྱོར་བ་དམ་པ་ཡིས་༎
གང་དམིགས་ལས་ཀུན་འགྲུབ་པར་འགྱུར་༎
ཨོམ་པདྨ་ཤྲི་ཧེ་རུ་ཀ་། ཨུད་ཙ་ཏ་ཡ་།
ཨུད་ཙ་ཏ་ཡ་།
མཧ་ཨུད་ཙ་ཏ་ཡ་ཧྲི་ད་ཕཏ་།
གསང་སྔགས་འདི་ནི་དྲན་ཙམ་གྱི་༎
གང་གིས་དཔའ་བོ་རྟེན་པའི་བདག་། མྱུར་དུ་གཞན་དུ་འགྲོ་བར་འགྱུར་༎
གཞན་ཡང་འགྱུ་བ་སྨོས་ཅི་དགོས་༎
ཞེས་པ་འདི་ནི་རྡོ་རྗེ་བསྐྲད་པའི་དམ་ཚིག་ཆེན་པོའོ་༎
གཞན་ཡང་དམ་ཚིག་ཡང་དག་བཤད་བྱ་བ་༎
འཐབ་པར་བྱ་བའི་ཆོ་ག་ནི་༎
མི་མཐུན་གཟུགས་ལ་གཟུགས་བྱས་ཏེ་༎
གང་གིས་དབང་ཆེན་རྡོ་རྗེ་ཡིས་༎
ལས་འགྲུབ་འཁོར་ལོ་ཆེན་པོ་བསམ་།
ཁྲོ་བོའི་ཚོག་དང་ལྷན་ཅིག་ཏུ་༎
གཡུལ་འགྱེད་སྦྱོར་བ་བརྩོན་བྱས་ནས་༎
རང་གི་དམ་ཚིག་ཆེན་པོ་འགྲུབ་།
ཨོམ་པདྨ་ཤྲི་ཧེ་རུ་ཀ་། པདྨ་ཀྲོ་དྷི་ཤྭ་རི་ཛ་ཛ་༎
གསང་སྔགས་འདི་ནི་དྲན་ཙམ་གྱི་༎
གང་གི་ཤིན་ཏུ་ཞི་བ་ཡང་༌།
ཁྲོས་ཏེ་རབ་ཏུ་འཐབ་པར་འགྱུར་༎
གཡུལ་འགྱེད་པ་ཡང་རྩོད་པར་འགྱུར་༎
ཞེས་པ་འདི་ནི་འཐབ་པར་བྱེད་པའི་དམ་ཚིག་ཆེན་པོའོ་༎
གཞན་ཡང་ཡང་དག་བཤད་བྱ་བ་༎
གང་གི་བཤད་པའི་ཆོ་ག་ནི་༎
ལས་ཀྱི་ཙཀྲ་སྦྱོར་བ་ཡིས་༎
ཤིན་ཏུ་སྤྲོ་བར་རབ་བྱས་ཏེ་༎
དབང་ཆེན་གསང་བ་གྲུབ་པ་ཡི་༎
ཆོ་གའི་སྦྱཽར་བ་རབ་འབར་བ་༎
གདུག་པའི་རྫས་རྣམས་མ་ལུས་ཀུན་༎
རང་གིས་ལག་ཏུ་བསྒྲུབ་པར་བྱ་།
གང་གི་མིང་ནི་དབུས་ན་གནས་༎
དེ་ནི་སྲོག་རྩའི་དབུས་ན་གནས་༎
དེ་ནི་མྱུར་དུ་བསད་པར་བྱ་༎
རབ་ཏུ་སྤྲོ་བའི་ཕྱག་རྒྱ་ལྡན་༎
ལྟེ་བའི་དབུས་ན་གནས་པ་ཡི་༎
རང་གི་ས་བོན་བཤིག་པར་བྱ་༎
གང་ཡིན་དཔའ་བོ་ཆེན་མོ་དང་༌༎
དེ་བཞིན་རོ་ལངས་ལ་སོགས་པས་༎
ཟ་ཞིང་ལྷུ་གཞུགས་འབྲེལ་བར་བསམ་།
ཨོམ་པདྨ་མཧ་ཤྲི་ཧེ་རུ་ཀ་། པདྨ་ཀྲོ་དྷི་ཤྭ་རི་ཛ་།
ཆེ་གེ་མོ་མ་ར་ཡ་།
ན་ཤ་ཡ་ན་ཤ་ཡ་།
ཧྲི་ད་ཡ་མ་ར་ཚིནྡྷ་ཚིནྡྷ་ཧུམ་ཕཏ་།
གསང་སྔགསའ་དི་ནི་དྲན་ཙམ་གྱིས་།
ཚངས་པ་ཆེན་པོ་དབང་ཆེན་དང་༌།
དེ་བཞིན་གཞོན་ནུ་འཆིང་བར་འགྱུར་༎
གཞན་ཡང་འགྱུར་བ་སྨོས་ཅི་དགོས་༎
ཞེས་པ་འདི་ནི་བསད་པའི་དམ་ཚིག་ཆེན་པོའོ་༎
གཞན་ཡང་ཡང་དག་བཤད་བྱ་བ་༎
རབ་ཏུ་གསང་བའི་ཆོ་ག་ནི་༎
དེ་ཤ་པ་ཡི་དུས་དག་ཏུ་༎
ཤར་དུ་ལྟ་བའི་ཁང་པ་རུ་༎
སྨྱོ་ཏེ་ཤི་པའི་ཐོད་པའི་ནང་༌༎
བཅུག་སྟེ་མནན་པའི་ཆཽ་ག་ནི་༎
དྲི་ཟ་འདུལ་བའི་སྐུ་ཡིས་བྱ་༎
དྷི་རི་པ་ཡི་ཉི་མ་ལ་༎
ལྷོ་ཡི་ཕྱོགས་སུ་ཁ་བལྟས་ཏེ་།
ལྐུགས་པའི་ཐོད་པར་མིང་རུས་བཅུག་། དེ་ནི་ཆུ་ནང་མནན་པར་བྱ་༎
མུན་ན་ཤིར་ལའི་ཉི་མ་ལ་༎
ནུབ་ཕྱཽགས་ཆུ་ཡི་ལྦ་བྱའོ་༎
པ་རི་ཤ་ཡི་ཉི་མ་ལ་༎
བྱང་དུ་ལྟ་བར་ལས་བྱའོ་༎
གུ་མ་རེ་དང་པ་རི་ཤ་།
ཤ་ཀུ་པས་ནི་ཏ་ཀ་ར་༎
ཤར་ལྷོའི་ལ་སོགས་ལས་བྱའོ་༎
གནས་དེར་གང་གི་ཕྱིན་པའི་ཚེ་༎
དང་པོ་མཉེ་པའི་ལས་བྱས་ཏེ་༎
གཉིས་པ་ལ་ནི་མནན་པར་༄༅༎
བྱའོ་༎
གསུམ་པ་གསོ་བའི་ཆོ་ག་སྟེ་༎
བཞི་པ་རང་གི་ཕྱོགས་སུའོ་༎
ཞེས་པ་འདི་ནི་མནན་པའི་ལས་ཀྱི་དམ་ཚིག་ཆེན་པོའོ་༎
རང་གིས་རབ་ཏུ་སྤྲོ་བ་དང་༌།
དེ་ལ་འབྱུང་བ་བདག་ཉིད་ཀྱིས་༎
འདོད་པ་ཐམས་ཅད་རབ་ཏུ་གནས་༎
རྡོ་རྗེ་བདུད་རྩི་ཉིད་ཀྱི་བྱུག་། གང་གིས་གང་དང་གང་དག་ཀུན་༎
ཡོན་ཏན་དམ་པ་ཀུན་གྱི་གཏེར་༎
མ་ལུས་རྒྱལ་བར་འགྱུར་བའི་བདག་། ཡོངས་ཤེས་ཡོན་ཏན་བསམ་མི་ཁྱབ་༎
སྣ་ཚོགས་པ་ཉིད་ཡང་དག་སྐུ་༎
ཞེས་པ་འདི་ནི་རྒྱལ་བ་གསང་བའི་ལས་ཀྱི་དམ་ཚིག་ཆེན་པོའོ་༎
གང་འདིར་གསང་བ་དམ་པ་ཡིས་༎
ཉོན་མོངས་གཡུལ་ནི་ཟློག་པར་བྱེད་༎
གསང་བར་རབ་ཏུ་བྱེད་མཛད་མ་༎
མ་ལུས་བདག་ཉིད་ཕྱག་རྒྱར་གནས་༎
གཏུམ་པོར་གནས་པ་ཙམ་གྱིས་ནི་༎
གང་དག་འདུག་པར་ཐེ་ཚོམ་མེད་༎
ཅེས་པ་འདི་ནི་བཅོམ་ལྡན་འདས་ཀྱིས་བཙལ་བའི་ལམ་གསང་བའི་དམ་ཚིག་ཆེན་པོའོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་ལ་ལས་།
ལས་ཐམས་ཅད་གསལ་བ་སྣ་ཚོགས་རྨད་དུ་བྱུང
བའི་ལེའུ་སྟེ་རེ་ལྔ་པའོ་༎ ༎ དེ་ནས
ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག
གིས་། ཟབ་མོ་གསང་བ་ཞེས་བྱ་བའི་ཏིང
ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
དབང་ཐོབ་དམ་ཚིག་ལྡན་པ་དང་༌༎
གང་ཡང་དཔའ་བོ་ཏིང་འཛིན་གྱིས་།
དང་པོ་ལས་ལ་དབང་ཐོབ་ནས་༎
འཕྲ་མོ་རབ་ཏུ་འབར་བར་བསམ་༎
དཔལ་ལྡན་གར་གྱི་དབང་ཕྱུག་ཆེ་༎
ཤིན་ཏུ་དྲག་ཅིང་གཟི་བརྗིད་ལྡན་༎
འོད་ཟེར་འཁོར་ལོ་སྦྱོར་བ་ཡིས་༎
མངོན་སངས་རྒྱས་པར་གྱུར་ཞེས་པའོ་༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
གསང་བ་མཛོད་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཕྱག་རྒྱ་བཀའ་ཡི་འཁོར་ལོ་ཡིས་༎
ཉི་མ་དང་ནི་ཟླ་བ་བསྒོམས་༎
གང་གིས་རབ་ཏུ་གསང་བ་ཡི་༎
སྦྱོར་བ་པདྨ་འགྲུབ་པར་འགྱུར་༎
གར་མཆོག་གསང་བ་བླ་ན་མེད་༎
འབྱུང་པོ་ཀུན་ནི་རབ་ཏུ་སྲེག་། པདྨ་གསང་བ་བླ་ན་མེད་༎
བཀྲ་ཤིས་འཁོར་ལོ་བདེ་དང་ལྡན་༎
ཞེས་བྱའོ་༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
འཇོམས་པ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་༎
འདི་སྐདཅེས་གསུངས་སོ་༎
གསང་ཆེན་རབ་ཏུ་འབར་བ་ནི་༎
སྐྱེ་གནས་དབུུ་ས་ཡང་དག་གནས་༎
འཁོར་ལོ་སྣ་ཚོགས་འབར་འདྲ་བ་༎
དབང་ཆེན་ཙཀྲའི་ཆོ་ག་བཞི་།
ཨེ་མའོ་རྨད་བྱུང་གསང་བ་ཡིས་༎
རྣལ་འབྱོར་མཆོག་ནི་ཕྱེད་པ་ཡིན་༎
ཅེས་པའོ་༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
བདེ་བ་ཆེན་པོ་རབ་ཏུ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཀུན་རྔམ་དྲག་པོའི་རྟེན་སྒྲུབས་ནས་༎
མ་ཆགས་འཁོར་ལོ་ཡང་དག་༄༅༎
ལྡན་༎
ཆགས་བྲལ་སྙིང་པོ་ཐུགས་ཀྱི་མཆོག་། རྟོག་བྲལ་སྣང་བ་མུན་པ་ཡིན་༎
བློ་མཆོག་དོན་ཆེན་རབ་སྨྲ་བ་༎
སྣ་ཚོགས་ཅན་རབ་ཏུ་གསང་༌༎
དོན་བྲལ་བླ་མེད་གནས་སུ་སྒྲོལ་༎
ཐབས་གསང་བ་ཡི་བདག་ཉིད་མཆོག་། ཅེས་གསུངས་སོ་༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
འདོད་ཆགས་ཆེན་པོ་ཉེ་བར་འཇོམས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ངོ་མཚར་དོན་འབྱུང་བདག་ཉིད་ཅན་༎
འཁོར་ལོ་སྦྱོར་བ་ཆེན་པོ་ཡིས་༎
ལེགས་སྦྱངས་གཟི་ལྡན་གཞལ་ཡས་དབུས་༎
བྱང་ཆུབ་སེམས་ཀྱི་དཀྱིལ་འཁོར་སྤྲོ་༎
གཉིས་མེད་སྦྱོར་བའི་བྱིན་བརླབས་ལས་༎
བདུད་རྩི་ཆུ་བོ་གསང་བའི་དབྱིངས་༎
འཁོར་ལོ་དཔའ་བོ་གོ་ཆ་ཆེ་༎
སྐྱོབ་པ་བདེ་བ་ཆེན་པོ་ཡིན་༎
ཅེས་པའོ་༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
གཉིས་སུ་མེད་པ་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
དཔལ་ལྡན་གསང་བ་འཛིན་གང་གི་། དབང་ཕྱུག
བཞིན་དུ་ཀུན་གྱི་བདག་། རབ་ཏུ་དྲག་པོ
བདེ་ཆེན་གྱིས་༎ ཀུན་ཏུ་སྦྱོར་བ་དམ་པ་ཐོབ་༎
དབང་སྦྱོར་དབང་ཐོབ་ཁ་ལོ་སྒྱུར་༎
འགྲོ་བ་དྲུག་པོ་རྒྱུན་བཅད་དེ་༎
དབང་པོ་དེ་ཉིད་གསུམ་ལ་གནས་༎
བླ་མེད་དབྱིངས་སུ་མངོན་པར་གྲུབ་༎
ཅེས་གསུངས་སོ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
དེ་ཁོ་ན་སྣང་བའི་ལེའུ་སྟེ་རེ་དྲུག་པའོ
༎ ༎ དེ་ནས་ཡང་བཅོམ་ལྡན་འདས་དཔལ་པདྨ
གར་གྱི་དབང་ཕྱུག་གིས་།
འདུས་པ་ཆེན་པོའི་འཁོར་རྣམས་ལ་འདི་སྐད་ཅེས་བཀའ་སྩལ་ཏོ་༎
ཀྱེ་ཀྱེ་འདུས་པ་ཆེན་པོའི་ཚོགས་༎
དེ་བཞིན་གཤེགས་པ་ཐམས་ཅད་ཀྱི་༎
གསང་བ་གར་གྱི་དབང་ཕྱུག་ཅེས་བྱ་བ་གང
ལགས་པ་དེ་ཉིད་ཟུང་ཞིག་དེ་ཅིའི་ཕྱིར་ཞེ
ན་། འདི་ནི་དེ་བཞིན་གཤེགས་པ་ཐམས་ཅད
ཀྱི་སྐུ་ཐོབ་པར་བྱ་བ་ཐོབ་པ་ལགས་སོ
ན་། ༎ དེ་སྐད་ཅེས་བཀའ་སྩལ་བ་དང་༌།
འདུས་པ་ཆེན་པོའི་འཁོར་རྣམས་ཀྱི་གསོལ་པ་།
གར་གྱི་དབང་ཕྱུག་བྱ་བ་གང་ལགས་༎
བཀའ་སྩལ་པ་།
འདུས་པ་ཆེན་པོའི་ཚོགས་༎
དེ་བཞིན་གཤེགས་པ་ཐམས་ཅད་ཀྱི་གར་གྱི་དབང་ཕྱུག་ཅེས་བྱ་བ་ནི་།
གང་ཆོས་རྣམས་ཀུན་གྱི་ཆོས་ཉིད་དོ་༎
གསོལ་པ་།
ཆོས་ཞེས་བྱ་བ་ནི་གང་༌།
ཆོས་ཉིད་ཅེས་བྱ་བ་ནི་གང་ལགས་།
བཀའ་སྩལ་པ་།
འདུས་པ་ཆེན་པོའི་ཚོགས་།
ཆོས་རྣམས་ཞེས་བྱ་བ་ནི་འདུས་བྱས་ཀྱི་ཆོས་དང་༌།
འདུས་མ་བྱས་ཀྱི་ཆོས་སོ་༎
ཆོས་ཉིད་ཅེས་བྱ་བ་ནི་༎
སྐྱེ་བ་དང་༌།
འགག་པ་དང་༌།
གཉིས་ཀྱི་རྣམ་པ་དང་བྲལ་ཞིང་༌།
གཅིག་གི་རྣམ་པར་ཡང་མི་དམིགས་པའོ་༎
གསོལ་བ་༎
བཅོམ་ལྡན་འདས་༎
ཆོས་རྣམས་དང་ཆོས་ཉིད་ཅེས་བྱ་བ་ནི་།
ཆོས་རྣམས་།
འོན་ཏེ་དེ་ཉིད་ལགས་།
བཀའ་སྩལ་པ་།
འདུས་པ་ཆེན་པོའི་ཚོགས་།
ཆོས་ཉིད་ཅེས་བྱ་བ་ནི་།
ཆོས་རྣམས་ཉིད་ཡིན་༄༅༎
སྙམ་མམ་༎
བཅོམ་ལྡན་འདས་དེ་ནི་མ་ལགས་སོ་༎
འདུས་པ་ཆེན་པོའི་ཚོགས་༎
གལ་ཏེ་ཆོས་རྣམས་ལས་གཞན་ཞིག་ཡིན་སྙམ་མམ་།
བཅོམ་ལྡན་འདས་དེ་ནི་མ་ལགས་སོ་༎
བཀའ་སྩལ་པ་༎
རིགས་ཀྱི་བུ་དེ་དེ་བཞིན་ནོ་༎
དེ་དེ་བཞིན་ཏེ་།
ཆོས་ཉིད་ཅེས་བྱ་བ་ནི་།
ཆོས་རྣམས་ཀྱང་མ་ཡིན་ལ་།
ཆོས་རྣམས་ལས་གཞན་པ་ཡང་མ་ལགས་སོ་༎
འདི་ནི་ཆོས་རྣམས་ལ་གང་གིས་ལེགས་པར་ཡོངས་སུ་བརྟགས་ན་།
ཆོས་དང་ཆོས་རྣམས་ཡིན་པ་དང་༌།
སྐྱེ་བ་དང་འགག་པ་ཡང་མི་དམིགས་།
ཡོད་པ་མི་དམིགས་།
མཐའ་མི་དམིགས་།
དབུས་མི་དམིགས་།
ཁ་དོག་མི་དམིགས་།
དབྱིབས་མི་དམིགས་།
རྣམ་པར་རིག་པ་མི་དམིགས་།
འདི་ནི་ཆོས་རྣམས་ཀྱི་ཆོས་ཉིད་དོ་༎
གང་ལ་སྟོང་པ་དང་མི་སྟོང་པ་མི་དམིགས་།
བདག་དང་༌།
སྲོག་དང་༌།
གསོ་བ་ལ་སོགས་པ་མི་དམིགས་པ་འདི་ནི་།
ཆོས་རྣམས་ཀྱི་ཆོས་ཉིད་དེ་།
འདུས་པ་ཆེན་པོའི་ཚོགས་དེ་ལྟ་བས་ན་༎
ཆོས་ཐམས་ཅད་ལ་མཚན་མར་མ་འཛིན་ཅིག་། དེ་ཅིའི་ཕྱིར་ཞེ་ན་།
གང་ལ་མཚན་མར་འཛིན་པ་འདི་ནི་།
མཚན་མ་རགས་པ་འམ་།
འཕྲ་བའང་རུང་སྟེ་།
དེ་ལ་གནས་ལ་རྟོག་པའི་དྲ་བར་གནས་སོ་༎
དེའི་ཕྱིར་ན་རྟོགས་པ་དང་བྲལ་བ་རིང་དུ་སྤངས་པའོ་༎
དེའི་ཕྱིར་མཚན་མའི་མཐར་གནས་སོ་༎
དེའི་ཕྱྀར་འཁོར་བ་ནས་འཁོར་བར་འགྱུར་རོ་༎
དེའི་ཕྱིར་འཁོར་བའི་སྡུག་བསྔལ་ཐམས་ཅད་ཉམས་སུ་མྱོང་ངོ་༌༎
དེའི་ཕྱིར་ཆོས་ཐམས་ཅད་ལ་མཚན་མར་འཛིན་པར
མ་བྱེད་ཅིག་། མཚན་མར་མ་གཟུང་ན་ནི
༎ མཚན་མ་ཐམས་ཅད་དང་བྲལ་བར་འགྱུར་རོ་༎
དེའི་ཕྱིར་ཆོས་ཀྱི་དབྱིངས་ཐོབ་པར་འགྱུར་རོ་༎
དེའི་ཕྱིར་འཁོར་བའི་ཉེས་པ་ཐམས་ཅད་སྤངས་པར་འགྱུར་རོ་༎
འདུས་པའི་ཚོགས་དེ་པས་ན་༎
འདས་པའི་སངས་རྒྱས་རབ་ཏུ་རྣམ་པར་སྣང་བྱེད་ཅེས་བྱ་བས་ཀྱང་།
ཚིགས་སུ་བཅད་པ་འདི་སྐད་ཅེས་གསུངས་སོ་༎
གང་གིས་ཆོས་རྣམས་མེད་ཅིང་མི་གནས་པ་༎
གནས་མེད་གནས་པར་མཐོང་བ་དེ་ནི་འཁོར་བ་ལ་༎
ལོག་རྟོག་དགྲ་དང་བྲལ་བས་རྟག་ཏུ་བརྩོན་༎
རང་གནས་འགྲོ་བའི་ཐབས་གཞན་དག་ནི་རིང་དུ་སྤངས་པ་ཡིན་༎
འདུས་པ་ཆེན་པོའི་ཚོགས་།
སྔོན་བྱུང་བའི་སངས་རྒྱས་རྒྱལ་བའི་རྒྱལ་བ་ཞེས་བྱ་བས་ཀྱང་༌།
འདི་སྐད་ཅེས་གསུངས་སོ་༎
དངོས་ལ་ཆོས་རྣམས་དངོས་པོ་མེད་༎
མིང་ཚིག་ཡི་གེ་ཀུན་དང་བྲལ་༎
རྟོག་པའི་ཉེས་པ་ཐམས་ཅད་སྤངས་༎
ཞེས་གསུངས་སོ་༎
འདུས་པ་ཆེན་པོའི་ཚོགས་།
དེ་བས་ན་སྔོན་བྱུང་བའི་སངས་རྒྱས་གཞན་དཔག
ཏུ་མེད་ཅིང་གྲངས་ལས་འདས་པ་རྣམས་ཀྱིས་ཀྱང
༌། ཚིགས་སུ་བཅད་པ་དཔག་ཏུ་མེད་ཅིང་བགྲང་བ་ལས་འདས་པ་རྣམས་གསུངས་སོ་༎
གང་དག་སྣང་བ་མ་ལུས་པ་༎
རང་ཞི་བར་ནི་བྱེད་པ་ཡི་༎
ཆོ་ག་དམ་པ་འདི་དག་ནི་༎
གསང་བ་ཀུན་ཏུ་རབ་ཏུ་གནས་༎
སྲོག་གི་བདག་ཉིད་ཇི་བཞིན་དུ་༎
གང་གི་༄༅༎
འདོད་པ་ཀུན་འགྱུར་བ་༎
དེར་ནི་རབ་ཏུ་གནས་པར་འགྱུར་༎
སྒྱུ་མ་གསང་བའི་བདག་ཉིད་ཅན་༎
ཅེས་གསུངས་སོ་༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
རབ་ཏུ་གསང་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཀྱེ་མ་རབ་ཏུ་གསང་བ་ཆེ་༎
གང་ཕྱིར་གསང་བ་ཀུན་གྱི་བདག་། འདོད་པ་ཀུན་ནི་མ་ལུས་པ་༎
ཐོགས་པ་མེད་པར་འགྱུར་བ་དེ་༎
གང་གི་ཁ་ལོ་སྒྱུར་དབང་པོ་༎
སྐུ་གསུང་ཐུགས་ནི་རྫོགས་པ་ཆེ་༎
དམ་པ་བདེན་པའི་གསང་བ་ནི་།
བདག་ཉིད་དུ་ནི་རྟག་ཏུ་གནས་༎
ཞེས་གསུངས་སོ་༎
དེ་ནས་ཡང་བཅོམ་ལྡན་འདས་དཔལ་པདྨ་གར་གྱི་དབང་ཕྱུག་གིས་།
རོལ་པ་རྨད་དུ་བྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་།
འདི་སྐད་ཅེས་གསུངས་སོ་༎
ཀུན་དབང་འཁོར་ལོ་སྒྱུར་དབང་པོ་།
རབ་ཏུ་གསང་བ་དམ་པ་ཆེ་༎
སངས་རྒྱས་ཀུན་གྱི་ཡེ་ཤེས་ཐུགས་༎
བཞེད་པ་གསང་བ་བླ་ན་མེད་༎
གང་འདིར་ཡོན་ཏན་ཀུན་གྱི་གཏེར་༎
མ་ལུས་བསམ་གྱིས་མི་ཁྱབ་འགྱུར་༎
གང་འདི་བཅངས་པ་ཙམ་གྱིས་ནི་༎
དཔག་མེད་དངོས་གྲུབ་དམ་པ་འབྱུང་༌༎
དེ་ལ་རྟག་ཏུ་ཕན་འགྱུར་བའི་༎
འདའ་དཀའ་ཡོན་ཏན་སྨོས་ཅི་དགོས་༎
སྐྱོབ་པ་དུས་གསུམ་བདེ་བ་ཆེ་༎
གསང་ཆེན་ཆོས་ནི་ཀུན་ཏུ་འབྱུང་༌༎
གང་གིས་རབ་ཏུ་གསང་བ་འདི་༎
ཐོས་བསམ་ཉོན་མོངས་སྲེག་པར་བྱེད་༎
གང་ལ་གང་གི་སྦྱོར་བ་ཡིས་༎
སེམས་བསྐྱེད་བསོད་ནམས་ཅི་འདོད་པ་༎
དེ་ནི་རྟག་ཏུ་བདེ་བ་ཐོབ་༎
བླ་མེད་བླ་ན་མེད་མཆོག་གིས་༎
སངས་རྒྱས་ཀུན་གྱི་དམ་པ་ནི་༎
གང་ཚེ་འདི་ལ་རབ་ཏུ་གནས་༎
གཞན་འགྱུར་ཡོན་ཏན་སྨོས་ཅི་དགོས་༎
དུ་བ་མཐོང་བར་གྱུར་ན་ཡང་༌༎
བརྒྱ་སྦྱིན་གཙུག་གི་ནོར་བུ་བཞིན་༎
རབ་ཏུ་བླང་བར་བྱ་བ་ཡིན་༎
དབེན་པ་དང་ནི་འདུས་པ་ཡི་༎
གང་འདི་འཛིན་པར་བྱེད་པ་ནི་༎
མཁས་པ་རྣམས་གྱིས་བསྟོད་པའི་གནས་༎
གང་ཚེ་གསང་བ་མི་དད་ཅིང་༌།
འདི་ཡི་ལམ་དུ་འཇུག་མི་བྱེད་༎
དེ་ནི་རྟག་ཏུ་དམ་པ་དང་༌༎
གང་གི་འཕྲད་པ་མ་ཡིན་ནོ་༎
གང་གིས་སྡོམ་པ་ནོར་བུ་འཛིན་༎
ཉོན་མོངས་སྦྲུལ་ནག་བཞིན་དུ་དེ་༎
འདི་དེ་དེ་པ་རྟེན་པར་བྱ་༎
ཞེས་གསུངས་མ་ཐག་ཏུ་༎
འདུས་པ་ཆེན་པོའི་འཁོར་རྣམས་རྨད་དུ་བྱུང་བ་དེ་དག་ཐམས་ཅད་ཀྱིས་།
བཅོམ་ལྡན་འདས་ཀྱིས་གསུངས་པའི་དོན་ལ་རྗེས་སུ་ཡི་རངས་ཏེ་།
རྨད་དུ་བྱུང་བའི་མཆོད་པས་ཀུན་ཏུ་ཁྱབ་པར་གྱུར་ཏཽ་༎
རྒྱུད་ཀྱི་རྒྱལ་པོ་ཁྲོ་བོ་རྟ་མཆོག་རོལ་པ་ལས་།
བསྟན་པ་གཏད་ཅིང་རྗེས་སུ་ཡི་རངས་པའི་ལེའུ་སྟེ་དྲུག་བཅུ་རེ་བདུན་པའོ་༎
