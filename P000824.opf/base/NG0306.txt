། དེ་ནས་བཅོམ་ལྡན་འདས་དེ་བཞིན་གཤེགས་པ་དགྱེས་པ་ཆེན་པོས་༎
དེ་བཞིན་གཤེགས་པ་ཐམས་ཅད་དང་༌།
བྱང་ཆུབ་སེམས་པའ་རྣམས་ལ་།
སྔགས་ཀྱི་རྒྱལ་པོ་བསྟན་པའི་གཟུང་བ་འདི་ཆེད་དུ་བརྗོད་དོ་༎
ཀྱེ་མ་སངས་རྒྱས་ཐམས་ཅད་ཀྱི་༎
བླ་ན་མེད་པའི་བྱང་ཆུབ་སེམས་༎
འདའ་དཀའ་དེ་བཞིན་མི་གཤིགས་པ་༎
འདའ་བར་མི་མཛད་དམ་ཚིག་ཡིན་༎
ཕྱོགས་བཅུ་དུས་བཞི་རང་བཞིན་དག་། དེ་བཞིན་གཤེགས་པའི་ངོ་བོ་ཉིད་༎
རང་གི་རྟོག་པ་ཕྲ་རྒྱས་ཀྱིས་༎
སོ་སོར་སྨིན་ཅིང་སྡུག་བསྔལ་བ་༎
གྲོལ་བར་བྱ་ཕྱིར་བླ་མེད་རྣམས་༎
བསྟན་ཕྱིར་རྫོགས་ལོངས་སྤྱོད་པར་བསྟན་༎
འོག་མིན་བླ་མེད་གནས་མཆོག་ཏུ་༎
མགོན་པོ་བདག་ཉིད་ཆེན་པོ་ངས་༎
རྡོ་རྗེ་འཁོར་ལོ་བསྐོར་བ་རྣམས་༎
ལྗགས་ཀྱི་དབང་པོར་བཀྲམ་ནས་ནི་༎
ཀུན་གྱི་དོན་དུ་གསུངས་པ་ནི་༎
དེ་བཞིན་གཤེགས་པ་ཐམས་ཅད་དང་༌༎
བྱང་ཆུབ་སེམས་དཔའི་དགེ་འདུན་དང་༌༎
རྣལ་འབྱོར་རྣམས་ཀྱིས་བརྟན་པོར་གཟུང་༌༎
འགྲོ་བའི་སྐྱེ་བོ་ཇི་སྙེད་པར་༎
ཡི་གེ་འབྲི་མཆོད་སྦྱིན་པ་དང་༌༎
ཉན་པ་དང་ནི་ཀློག་པ་དང་༌༎
འཆད་དང་ཁ་ཏོན་བྱེད་པ་དང་༌༎
དེ་སེམས་པ་དང་སྒོམ་པ་རྣམས་༎
དེ་བཞིན་གཤེགས་པའི་ངོ་བོ་ཉིད་༎
བླ་མེད་བྱང་ཆུབ་ཐོབ་པར་འགྱུར་༎
གང་ཞིག་འདི་ལ་མོས་འགྱུར་བ་༎
རྒྱལ་བ་རྣམས་ཀྱིས་རབ་བསྔགས་པའི་༎
ཡོན་ཏན་ཐམས་ཅད་འབྱུང་བར་འགྱུར་༎
ས་ཡི་ཁྱད་པར་བགྲོད་ནས་ནི་༎
བདེ་བ་ཆེན་པོར་འགྱུར་བ་ཡིན་༎
སངས་རྒྱས་ཀུན་གྱི་བྱང་ཆུབ་སེམས་༎
སྐུ་གསུང་ཐུགས་ཀྱི་གསང་བ་རྣམས་༎
རྟོགས་ཤིང་འཛིན་པར་བྱེད་པ་དང་༌༎
རྟག་ཏུ་འཆང་བ་གང་ཡིན་པ་༎
དེ་ཉིད་ང་དང་འདྲ་བས་ན་༎
སྐུ་གསུང་ཐུགས་ཀྱི་དབང་རྣམས་དང་༌༎
གསང་བའི་དོན་ནི་བསྟན་པ་ཡིན་༎
དངོས་པོ་རྣམས་ཀྱི་དམ་ཚིག་ཀྱང་༌༎
མཐོང་ཞིང་ཐོས་ནས་རྟོགས་ཤེས་ཡིན་༎
དམ་པ་རྣམས་ཀྱི་དམ་པ་མཆོག་། དེ་བཞིན་ཉིད་དུ་གནས་བཅས་ནས་༎
གྲོལ་ཐར་ལམ་དང་འཁོར་བ་རྣམས་༎
ཇི་ལྟར་བརྗོད་ཀྱང་ཆོས་མཆོག་སྟེ་༎
དེ་བཞིན་ཉིད་ལས་ཉམས་པ་མེད་༎
དེ་བཞིན་ཉིད་ནི་དེ་བཞིན་པས་༎
དེ་ལ་དེ་བཞིན་གནས་མི་བྱ་༎
གང་གིས་དེ་བཞིན་གནས་གྱུར་ན་༎
དེ་བཞིན་མཐོང་བས་དེ་བཞིན་གཤེགས་༎
དེ་བཞིན་ཉིད་ཀྱི་དབྱིངས་ཉིད་ལ་༎
བཙལ་བ་མེད་པའི་བཙལ་སེམས་ཏེ་༎
དམིགས་པ་མེད་པའི་དམིགས་པ་དང་༌༎
སྒོམ་དུ་མེད་པའི་སྒོམ་པ་ཡིས་༎
ཤེས་རབ་གསུམ་གྱི་བདག་ཉིད་ཅན་༎
ས་རྣམས་ཡེ་ཤེས་བསྐྱེད་འགྱུར་བས་༎
ཡང་དག་མཐོང་ནས་ལྷུན་གྱིས་འགྲུབ་༎
དེ་བཞིན་གཤེགས་པས་རབ་བསྔགས་པས་༎
འཕགས་དང་བྱིས་པའི་སྐྱེ་བོ་དང་༌༎
རང་དང་གཞན་གྱི་སྐྱེ་བོ་རྣམས་༎
གང་ཞིག་འདི་ལ་དད་འགྱུར་ན་༎
དམ་པ་འདི་དག་གནས་པ་༄༅༎
ཡིན་༎
དེ་ནས་བཅོམ་ལྡན་འདས་དེ་བཞིན་གཤེགས་པའི་འཁོར
དེ་དག་ཐམས་ཅད་ཀྱིས་མགྲིན་གཅིག་དང་དབྱངས་གཅིག
ཏུ་འདི་སྐད་ཅེས་གསོལ་ཏོ་༎
སྐུ་གསུང་ཐུགས་ཀྱི་བདག་པོ་མཆོག་། སྤྱན་རས་དྲི་མེད་འོད་མཛད་པ་༎
བདག་ཅག་ཀུན་གྱིས་མཐོང་བས་ན་༎
དཔའ་བོ་ཆེན་པོ་ཁྱོད་ཕྱག་འཚལ་༎
དེ་བཞིན་གཤེགས་པ་ཐམས་ཅད་ཀྱིས་༎
ཡང་དག་རྟོགས་ཤིང་འཛིན་པ་ལ་༎
རབ་ཏུ་མོས་པས་དུས་གསུམ་དུ་༎
དཔའ་བོ་ཆེན་པོ་བཞིན་ཕྱག་འཚལ་༎
བྱང་ཆུབ་འཕགས་དང་གཞན་རྣམས་ཀྱིས་༎
དོན་འདི་འཛིན་ཅིང་འཆང་བ་དང་༌༎
རྟོགས་ནས་སྨྲ་བར་བྱེད་པ་ལ་༎
སྟོན་པ་བཞིན་དུ་བདག་འཚལ་ལོ་༎
གང་གིས་མིང་ཙམ་འཛིན་པ་ཡི་༎
དོན་འདི་སྒྲུབ་པར་བྱེད་པ་ན་༎
གཡོ་སྒྱུ་མེད་ཅིང་གུས་ལྡན་པས་༎
དཔའ་བོ་བཞིན་དུ་བདག་ཕྱག་འཚལ་༎
དཔའ་བོའི་བསྟན་པ་བླ་མེད་པ་༎
ཡི་གེ་མེད་པའི་གསུང་མཆོག་སྟེ་༎
ཆོས་རྣམས་ཀུན་གྱི་རང་བཞིན་ལ་༎
སྟོན་པ་བཞིན་དུ་བདག་ཕྱག་འཚལ་༎
ཞེས་བརྗོད་པས་།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་དགྱེས་པ་ཆེན་པོ་དེས་།
ཉིད་ཀྱི་དཀྱིལ་འཁོར་གྱིས་ཤིན་ཏུ་མཉེས་པར་གྱུར་ཏེ་།
དངོས་པོ་ཐམས་ཅད་སྒྱུ་མ་དང་འདྲ་བར་མཐོང་ནས་།
སྐུ་གསུང་ཐུགས་རྡོ་རྗེ་ལ་ཞུགས་ཏེ་༎
ཅང་མི་གསུང་བར་གྱུར་ཏོ་༎
དེ་ནས་དེ་བཞིན་གཤེགས་པ་ལ་སོགས་པ་ཐམས་ཅད་དང་༌༎
བྱང་ཆུབ་སེམས་དཔའ་ལ་སོགས་པ་ཐམས་ཅད་ཀྱང་སྐུ་གསུང་ཐུགས་རྡོ་རྗེ་ལ་ཞུགས་སོ་༎
ཞུགས་པས་ཕྱོགས་བཅུ་དུས་བཞིའི་རང་བཞིན་ཐམས་ཅད
གཅིག་གི་རང་བཞིན་དུ་དབྱེར་མེད་པའི་མཉམ་པ
ཉིད་ཀྱི་རང་བཞིན་དུ་གྱུར་ཏོ་༎
དེ་བཞིན་གཤེགས་པ་ཐམས་ཅད་ཀྱི་སྐུ་དང་༌།
གསུང་དང་༌།
ཐུགས་རྡོ་རྗེ་འབར་བའི་རྒྱུད་ལས་།
མཉེས་པ་དང་ཡོངས་སུ་གཟུང་བའི་ལེའུ་སྟེ་བཅུ
བདུན་པའོ་༎ ༎ དེ་བཞིན་གཤེགས་པ་ཐམས་ཅད
ཀྱི་སྐུ་དང་༌། གསུང་དང་ཐུགས་ཀྱི་གསང་བའི་མཆོག་དམ་པའི་གསང་ཆེན་ཅེས་བྱ་བའི་རྒྱུད་།
རྣལ་འབྱོར་གྱི་མ་ཆེན་མོ་དེ་ཁོ་ན་ཉིད་སྟོང་ཕྲག་བརྒྱ་པ་ལས་།
རྡོ་རྗེ་འབར་བའི་རྒྱུད་ཅེས་བྱ་བའི་ལེའུ་སྟེ
བཅུ་བདུན་པ་རྫོགས་སོ་༎ ༎ རྒྱ་གར་གྱི
མཁན་པོ་ཛྙ་ན་གརྦྷ་དང་༌།
བོད་ཀྱི་ལོ་ཙ་བ་དགེ་སློང་རིན་ཆེན་བཟང
