ཉོན་མོངས་པ་ལ་རང་བཞིན་མེད་པར་ཤེས་པས་ཉོན་མོངས་པ་བདེ་བར་སྐྱེད་པར་བྱེད་།
ཉམས་མྱོང་ནི་ལས་ཀྱི་ཕྱག་རྒྱས་ལས་སྣང་སྲིད་བདེ་བ་ཆེན་པོས་ཉམས་སུ་མྱོང་༌།
རྟོགས་པ་ནི་ལས་ཀྱི་ཕྱག་རྒྱས་འཁོར་འདས་གཉིས་སུ་མེད་པར་སེམས་སུ་རྟོགས་སོ་༎
ནང་དམ་ཚིག་གི་ཕྱག་རྒྱ་ནི་།
བདག་ཕག་མོར་བསྐྱེད་པ་ནི་བསྐྱེད་རིམ་།
དེ་ལ་རང་བཞིན་མེད་པ་རྫོགས་རིམ་།
བསྐྱེད་རྫོགས་གཉིས་ལ་མི་འདའ་འོ་༎
ལས་ནི་དམ་ཚིག་གི་ཕྱག་རྒྱས་བསྐྱེད་རྫོགས་ཟུང་འབྲེལ་དེ་ཉིད་མི་སྟོང་པར་བྱེད་དོ་༎
ཉམས་མྱོང་ནི་དམ་ཚིག་གི་ཕྱག་རྒྱས་།
བདག་གཞན་གཉིས་སུ་མེད་པས་མཉམ་པ་རིམ་མེད་དུ་རྟོགས་སོ་༎
གསང་བ་ཆོས་ཀྱི་ཕྱག་རྒྱ་ནི་།
ཆོས་ཐམས་ཅད་སྒྱུ་མ་གཉིས་སུ་མེད་པའི་དོན་ལ་སྦྱོར་རོ་༎
ལས་ནི་ཆོས་ཀྱི་ཕྱག་རྒྱས་ཐམས་ཅད་སེམས་སུ་རྟོགས་པས་།
ཆོས་མ་ཡིན་པ་སེལ་བར་བྱེད་།
ཉམས་མྱོང་ནི་ཆོས་ཀྱི་ཕྱག་རྒྱས་།
ཆོས་ཉིད་སེམས་ཟུང་འཇུག་ཡུལ་བྲལ་དུ་ཉམས་སུ་མྱོང་ངོ་༌༎
རྟོགས་པ་ནི་ཆོས་ཀྱི་ཕྱག་རྒྱས་རླུང་སེམས་གཉིས་མེད་དུ་རྟོགས་སོ་༎
དེ་ཁོ་ན་ཉིད་ཕྱག་རྒྱ་ཆེན་པོ་ནི་སྐྱེ་མེད་དང་གཉུག་མ་གཉིས་སུ་མེད་།
བློ་བྲལ་ངོས་བཟུངས་དང་བྲལ་བར་དོན་ལ་གནས་།
ལས་ནི་ཕྱག་རྒྱ་ཆེན་པོའི་དོན་བསམ་བརྗོད་དང་བྲལ་བ་ཅི་ཡང་མེད་པར་རྟོགས་།
ཉམས་མྱོང་ནི་སྐྱེ་མེད་རྟེན་དང་བྲལ་བར་ཉམས
སུ་མྱོང་རྟོགས་པ་ནི་ཕྱག་རྒྱ་ཆེན་པོས་བློ
དངོས་གཉིས་མེད་ཆོས་སྐུ་བདེ་བ་ཆེན་པོར་རྟོགས
སོ་༎ ཕྱག་རྒྱ་བཞི་ཟུང་འཇུག་གི་ལེའུ་སྟེ་ཉེར་བདུན་པའོ་༎།
། རྡོ་རྗེ་ཕག་མོའི་སྐུ་བརྡར་བཤད་པ་།
སྐུ་མདོག་དམར་མོར་བཞུགས་པ་ནི་༎
འགྲོ་དོན་ཐུགས་རྗེ་ཆགས་པའི་བརྡ་༎
ཁྲོ་མོའི་ཚུལ་དུ་བཞུགས་པ་ནི་༎
ཐུགས་རྡོ་རྗེ་ཁྲོས་པ་འདུལ་བའི་བརྡ་༎
ཕག་གདོང་གྱེན་ལ་བལྟས་པ་ནི་༎
རྣམ་རྟོག་ཐམས་ཅད་ཟ་བའི་བརྡ་༎
ཁྲོ་ཞལ་ཐུར་ལ་གཟིགས་པ་ནི་༎
འཁོར་བའི་འདམ་ནས་འདོན་པའི་བརྡ་༎
སྤྱི་གཙུག་གཡུང་དྲུང་རིས་སུ་འཁོར་བ་ནི་༎
ཆོས་རྣམས་འགྱུར་བ་མེད་པའི་བརྡ་༎
དབུ་ལ་ཐོད་པ་དུམ་བུ་བདུན་པས་བརྒྱན་པ་ནི་༎
སངས་རྒྱས་རབས་བདུན་དབུ་ལ་བརྒྱན་པའི་བརྡ་༎
རིན་ཆེན་རྣམ་ལྔས་དབུ་ལ་བརྒྱན་པ་ནི་༎
རིགས་ལྔའི་སངས་རྒྱས་དབུ་ལ་བརྒྱན་པའི་བརྡ་༎
རྣ་ལྟག་མེ་ལོང་ཅོད་པན་བཏགས་པ་ནི་༎
ལྷ་མོས་ཚུལ་དུ་ཁྲོས་པའི་བརྡ་༎
རྣ་ལྟག་རྣ་རྒྱན་བཏགས་པ་ནི་༎
འགྲོ་དྲུག་ཆོས་སྒྲས་འདུལ་བའི་བརྡ་༎
མགུལ་དུ་མགུལ་རྒྱན་བཏགས་པ་ནི་༎
གསུང་ལ་འགག་པ་མེད་པའི་བརྡ་༎
དབུ་སྐྲ་སིལ་བུར་འདུག་པ་ནི་༎
ཆོས་རྣམས་མ་འདྲེས་རྫོགས་པའི་བརྡ་༎
སྤྱན་མིག་དཀར་ནག་ཕྱེད་པ་ནི་༎
སྣང་བ་ཟིལ་གྱིས་གནོན་པའི་བརྡ་༎
མཆེ་བ་དཀར་པོ་གཙིགས་པ་ནི་༎
སྲིད་གསུམ་ཟིལ་གྱིས་གནོན་པའི་བརྡ་༎
གཡས་པ་གྲི་གུག་ཐོགས་པ་ནི་༎
འཁྲི་བ་ཐམས་ཅད་གཅོད་པའི་བརྡ་༎
གཡོན་པ་ཐོད་ཁྲག་བསྣམས་པ་༄༅༎
ནི་༎
བདེ་སྟོང་དབྱེར་མེད་ཉམས་ལྡན་བརྡ་༎
ཁ་ཏམ་མཆན་ཁུང་བཅུག་པ་ནི་༎
སྐུ་གསུང་ཐུགས་དང་ལྡན་པའི་བརྡ་༎
ཕྱག་ལ་ཕྱག་གདུབ་གསོལ་བ་ནི་༎
སྲོག་གཅོད་གཉེན་པོ་སྤོང་བའི་བརྡ་༎
དཔུང་པ་ལ་དཔུང་རྒྱན་བཏགས་པ་ནི་༎
ཉོན་མོངས་གཉེན་པོས་འདུལ་བའི་བརྡ་༎
མི་མགོ་ལྔ་བཅུའི་དོ་ཤལ་བྱས་པ་ནི་༎
རྣམ་རྟོག་ལྔ་བཅུ་སྤྲུལ་སྐུར་འཆར་བའི་བརྡ་༎
མི་སྐྲ་སྐུད་པས་ཐག་པ་བྱས་པ་ནི་༎
སྐྱེ་བ་གསུམ་ལ་མངའ་བསྙེམས་བརྡ་༎
སྐེད་ལ་སྐེད་རྒྱན་བཏགས་པ་ནི་༎
ཕྱག་རྒྱ་བཞི་དང་ལྡན་པའི་བརྡ་༎
ཞབས་གཉིས་བརྐྱང་བསྐུམ་བཞུགས་པ་ནི་༎
སྒེག་མོའི་ཚུལ་དུ་བཞུགས་པའི་བརྡ་༎
ཉི་མའི་གདན་ལ་བཞུགས་པ་ནི་༎
ཐུགས་ལ་གསལ་འགྲིབ་མེད་པའི་བརྡ་༎
ཞབས་ལ་ཞབས་གདུབ་བཏགས་པ་ནི་༎
འཁོར་བ་དོང་སྤྲུག་མཛད་པའི་བརྡ་༎
འཇིགས་བྱེད་དུས་མཚན་མནན་པ་ནི་༎
མི་ཕོད་རྣམ་གཉིས་བརྫི་བའི་བརྡ་༎
པདྨའི་གདན་ལ་བཞུགས་པ་ནི་༎
འཁོར་བའི་སྐྱོན་གྱིས་མ་གོས་བརྡ་༎
མེ་རིའི་ནང་དུ་བཞུགས་པ་ནི་༎
རྣམ་རྟོག་ཐམས་ཅད་བསྲེགས་པའི་བརྡ་༎
རྡོ་རྗེ་ཕག་མོའི་སྐུ་བརྡར་བསྟན་པའི་ལེའུ་སྟེ་ཉེར་བརྒྱད་པའོ་༎།
། གསུང་གི་བརྡ་རྣམས་སྔགས་ཡིན་ཏེ་།
ཧུམ་།
པདྨ་ཆེན་པོའི་གདན་སྟེངས་ན་༎
རྡོ་རྗེ་ཕག་མོའི་ཐུགས་ཁ་ན་༎
སྣ་ཚོགས་པདྨ་འདབ་བཞི་ལ་༎
སྐུ་གསུང་ཐུགས་ཀྱི་སྔགས་གསུམ་གསལ་༎
ཕར་འཕྲོས་པ་ནི་སྐུུ་ལ་ཐིམ་༎
སྐུ་ནི་འགྱུར་བ་མེད་པའི་སྐུ་༎
ཚུར་འདུས་པ་ནི་གསུང་ལ་ཐིམ་༎
གསུང་ནི་འགག་པ་མེད་པའི་གསུང་༌༎
གཉིས་སུ་མེད་པའི་ཐུགས་ལ་ཐིམ་༎
ཐུགས་ནི་སྐྱེ་ཤི་མེད་པའི་ཐུགས་༎
དངོས་གྲུབ་སྩོལ་ཅིག་སྐུ་གསུང་ཐུགས་༎
བྱིན་གྱིས་རློབས་ཤིག་རྣལ་འབྱོར་མ་༎
འཕྲིན་ལས་མཛོད་ཅིག་མཁའ་འགྲོའི་ཚོགས་༎
ཨཽམ་སརྦ་བྷུ་དྡྷ་ད་ཀི་ན་ཡེ་ཧ་རི་ནི་ས་ཧུམ་ཕཏ་།
ཨོམ་བཛྲ་ཝ་རྣ་ནི་ཡེ་ཧ་རི་ནི་ས་ཧུམ་ཕཏ་།
ཨོམ་བཛྲ་བཻ་རོ་ཙ་ན་ནི་ཡེ་ཧ་རི་ནི་ས་ཧུམ་ཕཏ་།
ཨོམ་བཛྲ་ཡོ་གི་ནི་ཡེ་ཧ་རི་ནིས་ཧུམ་ཕཏ་།
ཨོམ་བཛྲ་བ་ར་ཧི་ཧ་རི་ནི་ས་ཧུམ་ཕཏ་།
ཅེས་སྐུ་གསུང་ཐུགས་ཡོན་ཏན་འཕྲིན་ལས་ཀྱི་སྔགས་སོ་༎
གསུང་བརྡར་བསྟན་པའི་ལེའུ་སྟེ་ཉེར་དགུ་པའོ་༎།
། ཐུགས་ཀྱི་བརྡ་ནི་ཆོས་ཉིད་དོན་།
རྡོ་རྗེ་ཕག་མོའི་ཐུགས་ནི་མཚན་མའི་སྐྱོན་བྲལ་བས་༎
ནམ་མཁའ་ལྟ་བུར་ཞི་ཞིང་བསམ་གྱིས་མི་ཁྱབ་ངོ་བོ་ཉིད་༎
གདོད་མ་ཉིད་ནས་ཐུགས་ནི་མ་བཅོས་ལྷུན་གྱིས་གྲུབ་༎
བདེ་བ་ཆེན་པོ་འོད་གསལ་དྲི་མ་མེད་པའི་དཔལ་༎
དུས་གསུམ་སངས་རྒྱས་ཐམས་ཅད་བསྐྱེད་པ་ཡུམ་གྱི
མཆོག་། སྐྱེ་འགག་མེད་པ་སྤྲོས་པ་ཉེར་ཞི
བ་༎ ཐུགས་ཀྱི་རྡོ་རྗེ་ཕག་མོའི་ཐུགས་ལ་འདུད་༎
རྗེ་བཙུན་ལྷ་མོ་ཁྱོད་ནི་མེ་ལོང་ཡེ་ཤེས་ངོ་བོ་ཉིད་༎
ཆོས་རྣམས་གཟུགས་བརྙན་ལྟ་བུར་གསལ་བ་ནི་༎
སོ་སོར་རྟོག་དང་བྱ་བ་ནན་ཏན་ཡེ་ཤེས་རབ་བརྒྱན་པའོ་༎
ཆོས་དབྱིངས་རྣམ་པར་དག་པས་དྲི་མེད་ཡེ་ཤེས་༄༅༎
མཆོག་། མཉམ་ཉིད་ཡེ་ཤེས་དོན་ལྡན་ཐུགས་ལ་འདུད་༎
རྗེ་བཙུན་ལྷ་མོ་ཁྱོད་ནི་སངས་རྒྱས་ཀུན་གྱི་ཐུགས་ལ་གནས་པ་སྟེ་༎
མཁའ་འགྲོ་ཀུན་གྱི་ཡེ་ཤེས་རྡོ་རྗེ་སངས་རྒྱས་ཆེ་༎
རྡོ་རྗེ་མནཁའ་འགྲོ་རྒྱུ་མའི་གཟུགས་ཅན་མ་༎
རིན་ཆེན་མཁའ་འགྲོ་དངོས་གྲུབ་ཀུན་གྱི་གཏེར་༎
པདྨ་མཁའ་འགྲོ་གེ་སར་ཡིད་དུ་འོང་༌༎
ལས་ཀྱི་མཁའ་འགྲོ་སྲིད་གསུམ་འཁོར་ལོ་འཆང་༌༎
སྐྱེ་མེད་ཐུགས་ཀྱི་དཀྱིལ་འཁོར་འཆང་༌༎
སྐྱེ་མེད་ཐུགས་ཀྱི་དཀྱིལ་འཁོར་ཤིན་ཏུ་མཛེས་༎
རིགས་རྣམས་འདུས་པའི་མཁའ་འགྲོ་ཐུགས་ལ་འདུད་༎
རྡོ་རྗེ་ཕག་མོའི་ཐུགས་ཀྱིས་བྱིན་གྱིས་རློབས་༎
ཧུམ་ཧུམ་ཧུམ་།
ཐུགས་ཀྱི་བརྡའི་ལེའུ་སྟེ་སུམ་ཅུ་པའོ་༎།
། མཆོད་པའི་བརྡ་ཕྱག་རྒྱ་བཞི་ཡིས་དབུལ་བ་ནི་།
དག་པ་ཡེ་ཤེས་བྷ་ག་ནས་༎
རྡོ་རྗེ་མཁའ་འགྲོ་གཤེགས་སུ་གསོལ་༎
མི་འགྱུར་གནས་པའི་བྷ་ག་ནས་༎
སངས་རྒྱས་མཁའ་འགྲོ་གཤེགས་སུ་གསོལ་༎
ཤེས་རབ་བཙུན་མོའི་བྷ་ག་ནས་༎
ལས་ཀྱི་མཁའ་འགྲོ་གཤེགས་སུ་གསོལ་༎
ཨུ་རྒྱན་དུར་ཁྲོད་རང་བྱུང་ནས་༎
འཇིག་རྟེན་མཁའ་འགྲོ་གཤེགས་སུ་གསོལ་༎
དགོངས་སམ་རྡོ་རྗེ་མཁའ་འགྲོ་མ་༎
རྡོ་རྗེ་མཁའ་འགྲོ་སྐད་པ་དེ་༎
ཕྱག་རྒྱ་ཆེན་པོ་མ་ལགས་སམ་༎
སྣང་བ་ཐམས་ཅད་མཆོད་པར་འབུལ་༎
བྱིན་གྱིས་རློབ་ཅིང་གཤེགས་སུ་གསོལ་༎
དགོངས་སམ་ཡེ་ཤེས་མཁའ་འགྲོ་མ་༎
ཡེ་ཤེས་མཁའ་འགྲོ་སྐད་པ་དེ་༎
ཆོས་ཀྱི་ཕྱག་རྒྱ་མ་ལགས་སམ་༎
འདུས་བྱས་ཐམས་ཅད་མཆོད་པར་འབུལ་༎
བྱིན་གྱིས་རློབ་ཅིང་གཤེགས་སུ་གསོལ་༎
དགོངས་སམ་ལས་ཀྱི་མཁའ་འགྲོ་མ་༎
ལས་ཀྱི་མཁའ་འགྲོ་སྐད་པ་དེ་༎
ལས་ཀྱི་ཕྱག་རྒྱ་མ་ལགས་སམ་༎
ཕུང་པོ་ལྔ་ཡི་མཆོད་པར་འབུལ་༎
བྱིན་གྱིས་རློབ་ཅིང་གཤེགས་སུ་གསོལ་༎
དགོངས་སམ་འཇིག་རྟེན་མཁའ་འགྲོ་མ་༎
འཇིག་རྟེན་མཁའ་འགྲོ་སྐད་པ་དེ་༎
དམ་ཚིག་ཕྱག་རྒྱ་མ་ལགས་སམ་༎
བདུད་རྩི་ལྔའི་མཆོད་པར་འབུལ་༎
བྱིན་གྱིས་རློབ་ཅིང་གཤེགས་སུ་གསོལ་༎
བཛྲ་ད་ཀི་ནི་།
བུད་དྷ་ད་ཀི་ནི་།
དྷརྨ་ད་ཀི་ནི་།
ཀརྨ་ད་ཀི་ནི་།
མ་ཧ་མུ་ཏྲ་།
དྷརྨ་མུ་ཏྲ་།
ཀརྨ་མུ་ཏྲ་།
ས་མ་ཡ་མུ་ཏྲ་།
ཁ་ཁ་ཁ་ཧི་ཁ་ཧི་།
མཆོད་པ་བརྡའི་ལེའུ་སྟེ་སོ་གཅིག་པའོ་༎།
། མཁའ་འགྲོའི་རྟགས་ཀྱི་བསྟན་པ་ནི་༎
མ་དང་སྲིང་མོའི་ཆ་ལུགས་ནི་༎
སྙིང་ཉེ་མྱུར་དུ་འགོ་བའི་བརྡ་༎
གྲོགས་མོ་མཛའ་མོར་འོང་བ་ནི་༎
གསང་ཐུབ་དངོས་གྲུབ་སྟེར་བའི་བརྡ་༎
བྲན་མོ་ཁོལ་མོར་འོང་བ་ནི་༎
དབང་བསྡུས་བཀོལ་དུ་བཏུབ་པའི་བརྡ་༎
ཆུང་མ་མནའ་མར་འོང་བ་ནི་༎
ཕྲག་དོག་འཁོར་ལོ་འཕྲེང་བའི་བརྡ་༎
བཙན་མོ་ཇོ་མོར་འོང་བ་ནི་༎
དབང་དུ་མ་འདུས་མི་འགྲུབ་བརྡ་༎
གཡུ་དང་རྒྱན་ཆ་མཛེས་པ་ནི་༎
ཐུགས་དམ་བསྐོངས་ནས་དག་པའི་བརྡ་༎
ཤོན་དང་ཕྱག་འཚལ་བྱེད་པ་ནི་༎
དམ་ཚིག་སྐྱོན་མེད་འགྲུབ་པའི་བརྡ་༎
བུད་མེད་མང་པོ་ཟས་ནོར་སྟེར་༎
དངོས་གྲུབ་ནོར་༄༅༎
ཚོགས་འདུ་བའི་བརྡ་༎
ཐོད་པ་ཆང་གིས་བཀང་ནས་སྟེར་བ་ནི་༎
མཆོག་གི་དངོས་གྲུབ་སྟེར་བའི་བརྡ་༎
བུད་མེད་ཚོགས་ཀྱི་ནང་ན་འདུག་། མཁའ་འགྲོའི་ཚོགས་རྣམས་འདུ་བའི་བརྡ་༎
རིན་ཆེན་གཏེར་རྣམས་རྙེད་པ་དང་༌༎
མཆོད་ཆ་སྣ་ཚོགས་རྙེད་པ་དང་༌༎
ན་ཆུང་ཕྱག་རྒྱར་འབུལ་བ་ནི་༎
ཐུགས་ཀྱི་དངོས་གྲུབ་ཐོབ་པའི་བརྡ་༎
ལ་དོང་གྲུ་རྙེད་ཆོས་རྣམས་རྙེད་དང་བལྟས་པ་ནི་༎
ཆོས་ཀྱི་དངོས་གྲུབ་ཐོབ་པའི་བརྡ་༎
རྡོ་རྗེ་དྲིལ་བུ་རྙེད་པ་དང་༌༎
བདུད་རྩི་ཆུ་ལ་འཐུངས་པ་དང་༌༎
རང་ལ་ཉི་མ་ཤར་བ་ནི་༎
ཚེ་ཡི་དངོས་གྲུབ་ཐོབ་པའི་བརྡ་༎
ཤེས་དང་རིན་ཆེན་རྙེད་པ་ནི་༎
དམ་ཚིག་མ་ཉམས་བསམ་འགྲུབ་བརྡ་༎
རྔ་ཆེན་བརྡུངས་དང་དུང་ཆེན་འབུད་༎
གདུགས་དང་རྒྱལ་མཚན་འཕྱར་བ་ནི་༎
ཆོས་ཀྱི་སྙན་གྲགས་ཐོབ་པའི་བརྡ་༎
གངས་དཀར་རྩེ་ལ་འདུག་པ་དང་༌༎
རི་བོའི་རྩེ་ལ་འདུག་པ་དང་༌༎
མཆོད་རྟེན་རྩེ་ལ་འཛེག་པ་དང་༌༎
མགོ་ལ་ཉི་མ་ཤར་བ་ནི་༎
མཆོག་གི་དངོས་གྲུབ་ཐོབ་པའི་བརྡ་༎
བཟང་པོའི་བརྡ་རྟགས་ལེའུ་སྟེ་སོ་གཉིས་པའོ་༎  ་༎ ངན་པའི་བརྡ་རྟགས་བསྟན་པ་ནི་༎
མུན་ནག་འཐིབས་དང་རྨུགས་བས་གཏིབས་༎
ས་སྲོས་ནུབ་མོར་འདུག་པ་ནི་༎
ལས་སྒྲིབ་ཆེ་བའི་བརྡ་དང་རྟགས་༎
བུད་མེད་འཐབ་ཅིང་འཛིན་བ་དང་༌༎
ཡུག་ས་མོ་དང་མཛེ་མ་དང་༌༎
རྐུབ་དང་མོ་མཚན་སྟོན་པ་དང་༌༎
བུད་མེད་ཉལ་པོ་བྱེད་པ་དང་༌༎
བུད་མེད་ཕོ་མཚན་སྟོན་པ་ནི་༎
ཉམས་གྲིབ་བར་ཆད་འོང་བའི་བརྡ་༎
བུད་མེད་མང་པོ་འཁྲུག་པ་དང་༌༎
རྒོལ་དུ་འོང་དང་ཐེ་ལེས་འདེབས་༎
ངུ་དང་བྲང་རྡུང་འོ་དོད་བོད་༎
མཁའ་འགྲོ་འཁྲུགས་དང་ཁྲོད་པའི་བརྡ་༎
བུད་མེད་སློང་དུ་འོང་བ་དང་༌༎
སྟོན་མོའི་འདོད་དང་ཁྲལ་འདོད་དྲང་༌༎
རང་ཡང་ལྟོགས་དང་སྐོམ་པ་ནི་༎
མཁའ་འགྲོ་མ་བསྐོངས་པ་ཡི་བརྡ་༎
རྒྱང་གླུ་ལེན་ཅིང་ཕྱིར་འགྱེས་དང་༌༎
རྟ་དང་བོང་བུ་མཐོང་བ་ནི་༎
མི་འགྲུབ་ཕྱི་ཐལ་ཡིན་པའི་བརྡ་༎
ཁྱོ་བའི་ཚོགས་སུ་འོང་བ་དང་༌༎
སྐྱ་བཤར་ཞིབ་ཅན་མང་པོ་འོང་༌༎
ཕོ་ཡིས་བར་ཆད་བྱེད་པའི་བརྡ་༎
མི་རང་ལག་ཆ་མེད་པ་དང་༌༎
བདག་དང་གཞན་འཐབས་ཁོ་རྒྱལ་དང་༌༎
ཆོ་ལོང་རྒྱན་བྱས་འཕམ་པ་ནི་༎
བར་ཆད་འོང་བའི་བརྡ་དང་རྟགས་༎
ཡུལ་ངན་ཁ་བ་བུ་ཡུག་དང་༌༎
འདམ་རྫབ་མི་གཙང་ཕྱི་ས་དང་༌༎
བློ་དང་རྣག་ཁྲག་འགོས་པ་ནི་༎
ཉམས་གྲིབ་མི་གཅང་བ་ཡི་བརྡ་༎
བུད་མེད་ངོ་མི་ཤེས་པ་དང་༌༎
སྐྱ་བཤར་ངོ་མི་ཤེས་པ་དང་༌༎
གྲི་ལ་ཡུུ་བ་མེད་པ་དང་༌༎
མདའ་ལ་མདེའུ་མེད་པ་དང་༌༎
ཕུར་བ་རྩེ་མོ་ཆག་པ་ནི་༎
གདམ་ངག་ལྷག་ཆད་བྱུང་བ་དང་༌༎
སྔགས་ལ་སེལ་ཡིག་ཞུགས་པའི་བརྡ་༎
ངན་པའི་རྟགས་ཀྱི་ལེའུ་སྟེ་སོ་གསུམ་པའོ་༎  ་༎ ངན་རྟགས་བཟང་པོར་སྟོན་པའི་བརྡ་༎
རྩི་ཤིང་མེས་བསྲེགས་རྒྱ་མཚོ་བསྐམས་༎
ལུས་ལ་རྣག་ཁྲག་འབྱུང་བ་དང་༌༎
ཡར་སྐྱུག་མར་༄༅༎
བཤལ་འབྱུང་བ་དང་༌༎
རང་ལུས་རང་གིས་བགོས་པ་དང་༌༎
དོན་སྙིང་ནང་ཁྲོལ་རང་གིས་མཐོང་༌༎
གཅེར་བུ་བྱས་ནས་མཆོང་རྒྱུག་དང་༌༎
ལས་དང་སྒྲིབ་པ་ཟད་པའི་བརྡ་༎
བཟང་རྟགས་ངན་པར་སྟོན་པའི་བརྡ་༎
གསེར་དང་ཟས་ནི་རྙེད་པ་དང་༌༎
ལྷ་ཁང་ནང་དུ་ཕྱག་བཙལ་དང་༌༎
མཆོད་རྟེན་ནང་དུ་འདུག་པ་དང་༌༎
གསུང་རབ་མང་པོ་འདོན་པ་དང་༌༎
རྟ་རྒོད་ཞོན་དུ་མ་བཏུན་དང་༌༎
རྟ་པ་མང་པོ་ཁྲོས་པ་དང་༌༎
བཙུན་པ་བཙང་པོ་དགེ་ཤེས་དང་༌༎
མྱ་ངན་ཁ་མཆུ་ཕྱི་ཐལ་རྣམས་༎
རྒྱལ་པོའི་བར་ཆད་འོང་བའི་བརྡ་༎
ཕྱི་རྟགས་འཆོལ་བར་སྟོན་པའི་བརྡ་༎
སྔོན་ལ་ཕོ་ཡི་ཆོ་འཕྲུལ་འོང་༌༎
གྲུབ་རྟགས་ཉེ་སྟེ་འཁུ་ལྡོག་ཆེ་༎
སྐྱེ་བོའི་ཚོགས་ཀྱིས་ཕྱག་འཚལ་དང་༌༎
བུད་མེད་མང་པོ་འདུད་པ་དང་༌༎
རི་བོའི་རྩེ་ལ་འདུག་པ་དང་༌༎
ཆུ་བོ་ཆེ་ལས་བརྒལ་བ་དང་༌༎
གྲུ་དང་གཟིངས་ལ་འགྲོ་བ་དང་༌༎
མེ་ཆེན་འབར་དང་རླུང་ཆེན་འཚུབས་༎
དམག་དང་ལྟད་མོ་བྱེད་པ་དང་༌༎
རྒྱ་གར་སྐད་རིས་མིག་ཅིག་པ་༎
ཆོས་འཆད་སྨྱོ་བའི་ཚུལ་སྟོན་དང་༌༎
ཟང་ཟིང་འདུ་ལོང་མང་པོ་ནི་༎
མཁའ་འགྲོ་ཕོ་མོ་འཆོལ་པ་རྣམས་༎
བདག་ལ་འགོ་ཞིང་འགྲུབ་པའི་བརྡའོ་༎
བརྡ་རྟགས་གསུམ་གྱི་ལེའུ་སྟེ་སོ་བཞི་པའོ་༎།
། ཉམས་དང་མངོན་སུམ་པར་རྟགས་ནི་༎
ཆོས་བྱེད་སྙིང་འདོད་པ་དང་༌༎
སྔར་བས་ལུས་ཡངས་བདེ་བ་དང་༌༎
བྱིན་དང་བྱིན་བརླབས་ཐིབས་ཤིང་འུར་༎
བག་དྲོ་ཉམས་དགའ་མཁའ་འགྲོ་མཐོང་༌༎
ཆོས་ཉིད་དོན་ལ་སེམས་གནས་དང་༌༎
ཆོས་རྣམས་མཐོང་བས་དོན་ཤེས་དང་༌༎
གཉིད་དང་བསམ་གཏན་འདྲེས་པ་དང་༌༎
དགྲ་བགེགས་ཚར་བཅད་པར་བསམ་མོ་༎
རྨི་ལམ་ན་ཡང་ཆོས་དང་འགྲོགས་༎
སྨྲས་པ་ཐམས་ཅད་ཆོས་སུ་འགྲོ་༎
བཀའ་བསྒོ་ཙམ་གྱིས་ལྷ་འདྲེ་ཉན་༎
བྱིན་བརླབས་བྱས་པས་གདོན་ཞི་དང་༌༎
ཉམས་དང་རྟོགས་པ་ཁོང་ནས་འཆར་༎
ཉོན་མོངས་དུག་ལྔ་ཞི་བ་དང་༌༎
སྐྱེ་འཆིའི་སྡུག་བསྔལ་རྟག་ཏུ་དྲན་༎
འཁོར་བ་ལས་ནི་བློ་ལོག་པ་༎
ད་ཀིའི་བྱིན་བརླབས་ཞུགས་པའི་བརྡའོ་༎
ཉམས་དང་བྱིན་བརླབས་ཀྱི་བརྡ་རྟགས་ལེའུ་སྟེ་སོ་ལྔ་པའོ་༎།
། སློབ་དཔོན་པདྨ་འབྱུང་གནས་ཀྱིས་༎
དུར་ཁྲོད་ཆེན་པོ་དགའ་བའི་ཚལ་དུ་།
མཁའ་འགྲོ་མ་ཞི་བའི་མཚོ་ལ་ཞུས་པ་།
ད་ཀི་མའི་སྙན་བརྒྱུད་དགོངས་དོན་འབྱུང་བའི་ལས་སྣ་ཚོགས་།
བསྐྱེད་རིམ་གཉིས་ཀྱི་མན་ངག་གི་རྒྱུད་།
སློབ་དཔོན་པདྨས་ཇོ་མོ་མཁར་ཆེན་བཟའ་མཚོ་རྒྱལ་ལ་གདམས་པ་རྫོགས་སོ་༎
