རྨོངས་པའི་བློ་ལ་སྣང་བར་ཟད་༎
ཀུན་ཏུ་བཟང་པོའི་རང་བཞིན་ལ་༎
བྱང་ཆུབ་སེམས་ཀྱི་རང་བཞིན་ནི་༎
ཕོ་མོ་མ་ཡིན་མ་ནིང་མིན་༎
ཆེ་ཆུང་མ་ཡིན་རིགས་རྒྱུད་མིན་༎
རྟག་ཆད་མ་ཡིན་མཚན་མར་མིན་༎
ཕྱི་ནང་མ་ཡིན་དངོས་པོར་མིན་༎
རིགས་དང་ཁ་དོག་བསྟན་པ་མེད་༎
མེད་པ་མ་ཡིན་སྙིང་པོའི་དོན་༎
རྣལ་འབྱོར་དོན་ལྡན་རྣམས་ཀྱིས་རིག་།
དོན་དང་ལྡན་པའི་སེམས་ལ་གསལ་༎
རང་བཞིན་ཡོངས་ཀྱིས་དག་པ་ལ་༎
གཉེན་པོས་བཅོས་ཤིང་དཔག་ཏུ་མེད་༎
མཚན་ཉིད་ཡོངས་ཀྱིས་ཞི་བ་ལ་༎
རྟོགས་ལྡན་ཚད་མས་དེ་ལྟར་གསལ་༎
རྒྱུ་དང་འབྲས་བུར་དབྱེར་མེད་ལ་༎
མཚན་ཉིད་འཛིན་ཅིང་རིགས་སུ་འབྱེད་༎
དོན་དང་འགལ་ཞིང་བརྟག་པར་དཀའ་༎
རང་སེམས་གདོད་ནས་མ་སྐྱེས་ན་༎
འཕོ་ཞིང་འགྱུར་བའི་གནས་ཀྱང་མེད་༎
བཙལ་ཞིང་བསྒྲུབ་པའི་ས་ཡང་མེད་༎
མེད་པའང་མ་ཡིན་འགྱུར་མེད་སྐུ་༎
འདུ་འབྲལ་མེད་པའི་དབྱིངས་ཉིད་ལ་༎
བཟང་ངན་སྤང་ལེན་རྣམ་རྟོག་མེད་༎
དབྱེར་མེད་ཆེ་ཆུང་རིམ་པ་མེད་༎
སྐྱེ་ཤི་གཉིས་ཀྱི་མཚན་མ་མེད་༎
མེད་པའང་མ་ཡིན་ཁྱབ་པའི་སྐུ་༎
མི་འབྱེད་མཉམ་པའི་སྤྱོད་པ་ལ་༎
རང་སྣང་ཐབས་ཀྱི་རྒྱལ་པོར་རོལ་༎
འདུས་མ་བྱས་པའི་ཀློང་ཉིད་ན་༎
བཅོས་པ་མེད་པའི་ཡེ་ཤེས་ཤར་༎
འཛིན་རྟོག་མེད་པའི་ཆོས་ཉིད་ལ་༎
བཙལ་བ་མེད་པའི་ཆོས་ཉིད་གནས་༎
གནས་ཙམ་ཉིད་ན་རྟོག་པ་མེད་༎
རྟོག་མེད་ཆད་མེད་བདེ་བའོ་༎
འགྱུར་མེད་བཙལ་མེད་རང་བྱུང་གནས་༎
ང་མེད་བདག་མེད་ཕྱོགས་རིས་མེད་༎
ཆེ་ཆུང་མེད་པ་གསལ་བའི་མཁའ་༎
བཟང་མེད་ངན་མེད་ཀུན་བཟང་ཆེ་༎
མ་བསྐྱོད་ཇི་བཞིན་དབྱིངས་ན་གདལ་༎
མ་བསྐྱེད་རྫོགས་པ་རྫོགས་ཆེན་དང་༌༎
བྱ་བྲལ་མེད་པས་འདུས་མ་བྱས་༎
སྨོན་པ་མེད་པས་རང་ལ་རྫོགས་༎
ཁམས་གསུམ་སྣོད་བཅུད་མ་ལུས་ཀུན་༎
བདེ་བ་ཆེན་པོ་ཉིད་ཀྱི་རྒྱན་༎
ཡོན་ཏན་ཆེན་པོའི་ཞིང་ཁམས་ལ་༎
མ་ལུས་པར་ཡང་སངས་རྒྱས་སོ་༎
ཅི་ལྟར་སྣང་བའི་ཆོས་རྣམས་ཀུན་༎
རང་བྱུང་དག་པའི་དབྱིངས་ཉིད་ལ་༎
རྣམ་དག་ཀློང་དུ་སངས་རྒྱས་པས་༎
ཡོན་ཏན་ཆེན་པོ་རྣམས་ལ་གསལ་༎
བཙལ་དང་བཅས་པས་མི་འགྲུབ་སྟེ་༎
མ་བཙལ་བཞག་པས་གསལ་བར་འགྲུབ་༎
སྒྲོ་བཏགས་མཚན་མའི་སྐྱོན་རྣམས་སྤང་༌༎
ཐམས་ཅད་ཡོངས་སུ་བདེ་གདལ་ན་༎
ཡོན་ཏན་ཆུང་བ་གང་ཡང་མེད་༎
ཐམས་ཅད་ཀུན་བཟང་ཡོན་ཏན་ལ་༎
སྐྱོན་དུ་བྱ་བ་གང་ཡང་མེད་༎
ཤིན་ཏུ་རྣལ་འབྱོར་གང་འདོད་པས་༎
ཡོན་ཏན་རྒྱ་ཆེར་རྟོགས་འདོད་ན་༎
ལེའུ་འདི་ལས་བཙལ་བར་བྱ་༎
ཡོན་ཏན་གྱི་རྒྱུ་ཡེ་ནས་ཆེ་བའི་ལེའུ་སྟེ་བཅུ་གསུམ་པའོ་༎
ཡེ་ནས་གཉིས་མེད་བྱང་ཆུབ་པས་༎
༎ དེ་ནས་སངས་རྒྱས་ཡེ་ནས་ཆེ་བ་འདི་སྐད་ཅེས་བཀའ་སྩལ་ཏོ་༎
སངས་རྒྱས་ཡེ་ནས་ཆེ་བ་ནི་༎
འཁོར་བ་སངས་པས་བདེ་ཆེན་རྒྱས་༎
སྣང་སྲིད་སངས་པས་བདེ་ཆེན་རྒྱས་༎
མ་རིག་༄༅༎
སངས་པས་ཡང་དག་རྒྱས་༎
གཏི་མུག་སངས་པས་ཤེས་རབ་རྒྱས་༎
དེ་ཡང་བཙལ་བ་མ་ཡིན་ཏེ་༎
རྟོགས་པ་ཉིད་ཀྱི་ཀློང་ན་སངས་༎
རིག་པ་ཉིད་ཀྱི་ཀློང་ན་རྒྱས་༎
སངས་རྒྱས་ཡེ་ནས་ཆེ་བའོ་༎
འདི་ཡི་གོང་ན་སངས་རྒྱས་མེད་༎
ཕུང་པོ་ལྔ་ནི་རིགས་ལྔའི་ངང་༌༎
རིགས་ལྔའི་སངས་རྒྱས་ཡེ་ཤེས་ཀློང་༌༎
སྤྲུལ་པ་ཆེན་པོ་བཙལ་མེད་པས་༎
སངས་རྒྱས་ཡེ་ནས་ཆེ་བ་ཡིན་༎
འབྱུང་བ་ལྔ་པོ་ཡུམ་ལྔའི་ངང་༌༎
ཡུམ་ཆེན་ལྔ་པོ་འབྱུང་ལྔའི་ངང་༌༎
ཆོས་དབྱིངས་ཆེན་པོ་འབྱུང་མེད་པས་༎
སངས་རྒྱས་ཡེ་ནས་ཆེ་བ་ཡིན་༎
རྣམ་པར་ཤེས་པ་སེམས་དཔའི་ངང་༌༎
སེམས་དཔའ་ཆེན་པོ་སྤྲུལ་པའི་ཀློང་༌༎
སྤྲུལ་པ་ཆེན་པོ་བཙལ་མེད་པས་༎
སངས་རྒྱས་ཡེ་ནས་ཆེ་བ་ཡིན་༎
ཡུལ་གྱི་རྣམ་པ་སེམས་མའི་ངང་༌༎
འཁོར་གྱི་སེམས་མ་ཁྱབ་པའི་ཀློང་༌།
ཁྱབ་པ་ཆེན་པོ་བཙལ་མེད་པས་༎
སངས་རྒྱས་ཡེ་ནས་ཆེ་བ་ཡིན་༎
ཡན་ལག་ཁྲོ་བོ་ཁྲོ་མོའི་ངང་༌༎
ཁྲོ་བོ་ཁྲོ་མོ་རོལ་པའི་ཀློང་༌༎
རོལ་པ་ཆེན་པོ་བཙལ་མེད་པས་༎
སངས་རྒྱས་ཡེ་ནས་ཆེ་བ་ཡིན་༎
འཇིག་རྟེན་དྲུག་པོ་ཐུབ་པའི་ངང་༌༎
ཐུབ་པ་ཆེན་པོ་འདུལ་བའི་ཀློང་༌༎
འདུལ་བ་ཆེན་པོ་བཙལ་མེད་པས་༎
སངས་རྒྱས་ཡེ་ནས་ཆེ་བ་ཡིན་༎
དབྱིངས་དང་རིག་པ་བཟང་མོ་དང་༌༎
ཀུན་བཟང་ཡབ་ཡུམ་གནས་པའི་ཀློང་༌༎
གནས་པ་ཆེན་པོ་བཙལ་མེད་པས་༎
སངས་རྒྱས་ཡེ་ནས་ཆེ་བ་ཡིན་༎
སངས་རྒྱས་ཡེ་ནས་གནས་པ་ཡིན་༎
འདི་ཡི་གོང་ན་སངས་རྒྱས་མེད་༎
གང་ཞིག་མཚན་མའི་རྟག་འཛིན་ལ་༎
གྲངས་སྦྱར་བ་ཙམ་བགྲང་ཀྱང་སངས་རྒྱས་གྲངས་ལས་འདས་།
བགྲང་ཡང་མུ་མེད་བརྗོད་ལས་འདས་༎
དོན་དམ་དུ་ནི་གང་ཡང་མེད་༎
ཇི་སྲིད་མཚན་མའི་རྟག་འཛིན་ལ་༎
དེ་བཞིན་སངས་རྒྱས་སྐུ་ཡང་ཡོད་༎
ཅི་སྲིད་མཚན་མ་མེད་ན་ནི་༎
དེ་བཞིན་སངས་རྒྱས་སྐུ་ཡང་མེད་༎
ཇི་སྲིད་རྣམ་གྲངས་ཡོད་ཀྱི་བར་༎
དེ་བཞིན་ལྷ་ཡི་གྲངས་ཀྱང་ཡོད་༎
ཇི་སྲིད་རྣམ་གྲངས་མེད་ན་ནི་༎
དེ་བཞིན་ལྷ་ཡི་གྲངས་ཀྱང་མེད་༎
མ་རིག་འཁྲུལ་པའི་སྒོ་ཙམ་ན་༎
གྲངས་ལ་རྟགས་ཀྱིས་མཚོན་པར་ཟད་༎
དོན་དམ་བཅོས་པ་མེད་པ་ལ་༎
གདལ་བའི་སྐུ་གཅིག་བསྡུས་པ་ལ་༎
རིགས་དང་རྟགས་སུ་གང་ལས་བསྟན་༎
སངས་རྒྱས་ཡེ་ནས་ཆེ་བ་ནི་༎
ཡོད་དེ་དངོས་པོ་མ་ཡིན་ཏེ་༎
ཆུ་ཟླ་བཞིན་དུ་རང་བཞིན་མེད་༎
མེད་དེ་ཆད་པ་མ་ཡིན་ཏེ་༎
ནམ་མཁའྀ་དབྱིངས་ལྟར་ཅིར་ཡང་སྣང་༌༎
ཅིར་ཡང་སྣང་ལའང་ཅིར་ཡང་མེད་༎
གཅིག་སྟེ་རྣམ་པ་མ་ཡིན་ཏེ་༎
དོན་དམ་གཅིག་ཏུ་ཐམས་ཅད་འདུས་༎
གཉིས་མེད་ཕྱལ་བ་མ་ཡིན་ཏེ་༎
ཡོངས་ལ་ཁྱབ་པས་གདལ་བའི་སྐུ་༎
ཕྱོགས་ཆར་མི་འཛིན་རིས་མི་དབྱེ་༎
གཉིས་སུ་མི་རྟོག་ངར་མི་འཛིན་༎
ཡངས་ལ་ཕྲ་སྤང་དོགས་པ་མེད་༎
ཀུན་ལ་མཐུན་དང་དོན་དང་མཚན་༎
བདག་ཏུ་ཤེས་པ་གཞན་སྡུད་པ་༎
སངས་རྒྱས་ཡེ་ནས་ཆེ་བ་ཡིན་༎
སངས་རྒྱས་ཡེ་ནས་ཆེ་༄༅༎
བ་ནི་༎
བཙལ་བ་མ་ཡིན་རྟོགས་པ་མིན་༎
བསྒྲུབ་པ་མ་ཡིན་གནས་པ་མིན་༎
གཞན་དུ་མ་ཡིན་བདག་ཏུ་མིན་༎
བདག་ཏུ་མ་ཡིན་གཞན་མ་ཡིན་༎
གཞན་ལ་མ་ཕྱིན་ཕྱོགས་རིས་མེད་༎
ནུས་མཐུ་མ་ཡིན་བྱིན་བརླབས་མིན་༎
སྤྲུལ་པ་མ་ཡིན་གཅིག་ཏུ་སྦྱོར་༎
ཉོན་མོངས་མི་སྣང་འཕྲོ་འདུའི་ཚུལ་༎
ཅིར་ཡང་བསྟན་ཏེ་ཅིར་མ་བསྟན་༎
གང་ལྟར་སྣང་ཡང་གང་དུ་མེད་༎
གང་ལྟར་བརྟགས་ཀྱང་གང་དུ་མེད་༎
ཡོད་པ་མ་ཡིན་དྲན་ཞིང་ཚོར་༎
ཆད་པར་མ་སོང་རིག་ཅིང་རྟོགས་༎
རྟག་པར་མ་སོང་དངོས་པོ་མེད་༎
གཉིས་སུ་མ་སོང་རྟག་པ་མེད་༎
གཅིག་ཏུ་མ་སོང་ཀུན་ལ་ཁྱབ་༎
དང་པོ་བསྐྱེད་པའི་རྒྱུ་མེད་པས་༎
ཐ་མ་འཆི་བའི་འཕོ་བ་མེད་༎
དེ་ལྟར་དངོས་པོ་རྫས་མེད་པས་༎
བརྟགས་པས་ཆགས་ཤིང་གཟུང་དུ་མེད་༎
འཁོར་བ་སྒྱུ་མའི་རྫས་འདྲ་བས་༎
བདེ་སྡུག་བཟང་ངན་དོན་ལ་མེད་༎
མི་རྟག་སྡུག་བསྔལ་རྨི་ལམ་འདྲ་༎
གང་ལ་བརྟགས་ཀྱང་དེ་ལ་འཁྲུལ་༎
བརྟགས་པས་ཆོས་ནི་གཅིག་ཀྱང་མེད་༎
མེད་པ་མ་ཡིན་རིག་པ་ཙམ་༎
ཆུ་ནི་རྒྱ་མཚོ་ཉིད་ཀྱི་རྒྱུན་༎
སངས་རྒྱས་རྟོགས་པ་ཉིད་ལས་འབྱུང་༌༎
ཆོས་ནི་བཅོས་པ་མེད་པའི་ཆོས་༎
རྟགས་ནི་མ་འདྲེས་གསལ་བའི་རྟགས་༎
དོན་ནི་འགྱུར་བ་མེད་པའི་དོན་༎
དེ་ལྟར་ཐོབ་པ་སངས་རྒྱས་ཞེས་༎
ཡེ་ནས་ཆེ་བ་ཡིན་ཞེས་བཤད་༎
རྣལ་འབྱོར་འདི་རྟོགས་བཅོམ་ལྡན་འདས་༎
ཤེས་པར་གྱིས་ལ་དེ་ལ་ཞོག་།
སངས་རྒྱས་ཡེ་ནས་ཆེ་བ་ཡིན་༎
རྣལ་འབྱོར་སྐྱེས་བུ་གང་འདོད་པ་༎
སངས་རྒྱས་ཆེ་བ་རྟོགས་འདོད་ན་༎
ལེའུ་འདི་ལས་བཙལ་བར་བྱ་༎
སངས་རྒྱས་ཡེ་ནས་ཆེ་བའི་ལེའུ་སྟེ་བཅུ་བཞི་པའོ་༎
སེམས་ཡེ་ནས་ཆེ་བ་དང་༌།
༎ དེ་ནས་ཡང་སེམས་ཅན་ཡེ་ནས་ཆེ་བ་འདི་སྐད་ཅེས་བཀའ་སྩལ་ཏོ་༎
སེམས་ཅན་མེད་པའི་ཕ་རོལ་ན་༎
སངས་རྒྱས་བྱ་བའི་མིང་ཡང་མེད་༎
སེམས་ཅན་ཡེ་ནས་ཆེ་བ་ཡིས་༎
དོན་ནི་བསྟན་པ་འདི་ཡིན་ནོ་༎
འབྱུང་བའི་རྟགས་སུ་ནམ་མཁའ་ཆེ་༎
སངས་རྒྱས་རྟགས་སུ་སེམས་ཅན་ཆེ་༎
ཆོས་ཉིད་རྟགས་སུ་ཆོས་ཅན་ཆེ་༎
སངས་རྒྱས་ཐམས་ཅད་བསྐྱེད་པས་ནི་༎
དེ་ཕྱིར་སེམས་ཅན་སངས་རྒྱས་ཡུམ་༎
སངས་རྒྱས་ཐམས་ཅད་འབྱུང་བས་ན་༎
དེ་ཕྱིར་སེམས་ཅན་སངས་རྒྱས་ཡབ་༎
སྔ་རབས་འདས་པའི་སངས་རྒྱས་ནི་༎
སྔ་རབས་འདས་པའི་སེམས་ཅན་ཡིན་༎
སངས་རྒྱས་པས་ཀྱང་སེམས་ཅན་ཆེ་༎
ད་ལྟར་བཞུགས་པའི་སངས་རྒྱས་ཀྱང་༌༎
ད་ལྟར་བཞུགས་པའི་སེམས་ཅན་ཡིན་༎
སླད་ཀྱིས་འབྱོན་པའི་སངས་རྒྱས་ཀྱང་༌༎
སླད་ཀྱིས་བྱོན་པའི་སེམས་ཅན་ཡིན་༎
དེས་ན་སངས་རྒྱས་སེམས་ཅན་ཡིན་༎
སངས་རྒྱས་པས་ཀྱང་སེམས་ཅན་ཆེ་༎
རྟོགས་པས་སེམས་ཅན་ཐམས་ཅད་གཅིག་།
སེམས་ཅན་གཅིག་ལ་ཆོས་ཀྱི་སྐུ་༎
ཆོས་ཀྱི་སྐུ་ཡང་སེམས་ཅན་ཡིན་༎
སེམས་ཅན་བརྟགས་པས་དངོས་པོ་མེད་༎
དངོས་པོ་མེད་པ་ཆོས་ཀྱི་དབྱིངས་༎
ཆོས་ཀྱི་དབྱིངས་ཀྱང་སེམས་ཅན་ཡིན་༎
སེམས་༄༅༎
ཅན་ཤེས་པས་གསལ་བར་གོ་།
གསལ་བར་གོ་བས་ཡེ་ཤེས་ཏེ་༎
ཡེ་ཤེས་ཉིད་ཀྱང་སེམས་ཅན་ཡིན་༎
སངས་རྒྱས་ཀུན་གྱི་འབྱུང་གནས་གཙོ་༎
དེ་ཕྱིར་སེམས་ཅན་སངས་རྒྱས་མེད་༎
སངས་རྒྱས་སྤྲུལ་པ་ཅིར་ཡང་སྟོན་༎
དེ་ཕྱིར་སེམས་ཅན་སངས་རྒྱས་འབྲས་།
ཁམས་གསུམ་སེམས་ཅན་སྐུ་གསུང་ཐུགས་༎
སྲིད་པ་གསུམ་ནི་དབྱིངས་ཀྱི་ཀློང་༌༎
རྒྱུད་དྲུག་སེམས་ཅན་དོན་དམ་དང་༌༎
མཐའ་ཡས་སེམས་ཅན་ལས་ཀྱི་མཆོག་།
ཐབས་ཀྱི་རྒྱལ་བར་གང་ཤེས་པ་༎
དེ་ཉིད་དོན་རྫོགས་ཐབས་ཀྱི་སྐུ་༎
མ་སྐྱེས་ཤེས་རབ་དོན་ཤེས་པས་༎
དེ་ཉིད་བཅོས་མེད་མན་ངག་ཚངས་༎
རང་བྱུང་རྒྱལ་པོ་སེམས་ཅན་ལ་༎
རིག་པའི་རྒྱལ་པོ་རྣམ་ཤེས་ཤར་༎
ཕུང་པོའི་ཐིག་ལེ་ཆེན་པོ་ལ་༎
རྣམ་པར་དག་པའི་ཐིག་ལེ་ཤར་༎
སྐྱེ་མཆེད་ཏིང་འཛིན་གསལ་བ་ལ་༎
ཐབས་ཀྱི་འཕྲོ་འདུ་གསལ་བར་སྟོན་༎
གང་ལ་དཔེས་བསྟན་དེ་བཞིན་དུ་༎
དེ་བཞི་སེམས་ཅན་དཔེ་བསྟན་པར་༌༎
བདེ་བ་ཆེན་པོའི་མན་ངག་འབྱུང་༌༎
དག་པས་བརྟགས་ཀྱང་ཀུན་ཀྱང་གཙང་༌༎
རྟོག་པས་བསམ་པས་གང་ཡང་འགྲུབ་༎
ལྟ་བ་ཡངས་པའི་ནམ་མཁའ་ལ་༎
འཛིན་རྟོག་མེད་པའི་འོད་གསལ་བས་༎
གང་ཡང་མ་སྤངས་ལྷུན་གྱིས་གྲུབ་༎
མུ་མཐའ་མེད་པའི་ཤེས་རབ་ལ་༎
སྐྱེ་བ་མེད་པའི་ཀློང་གདལ་བས་༎
རྣམ་པར་དག་པའི་དབྱིངས་སུ་མཁྱེན་༎
སྐྱེ་མེད་ཉིད་ལ་སྒྲོ་བཏགས་པས་༎
ནན་གྱིས་ནམ་མཁའ་འཛིན་པ་ལྟར་༎
དེ་ལྟར་རྟོགས་སུ་མི་སྣང་བས་༎
ཤེས་རབ་ཆུང་བས་འཁྲུལ་པར་འགྱུར་༎
ཚིག་དང་ལྡན་ཡང་དོན་ལ་གོལ་༎
མན་ངག་གདེང་དུ་ཡོངས་མ་ཆུད་༎
གང་ཞིག་ཤེས་རབ་ཞེན་པ་ཡིས་༎
སྒྲོ་བཏགས་ཆོས་ལ་ཡི་རང་བ་༎
ལོང་བས་ལམ་ནོར་འཁྲུལ་པ་ལྟར་༎
ངམ་གྲོག་གཅོང་རོང་ངེས་པར་ལྷུང་༌༎
དེས་ན་ཐེག་རྒྱལ་ངེས་པ་འདི་༎
ཤེས་རབ་དམན་ལ་བསྟན་མི་བྱ་༎
དོན་དུ་མི་འོང་སྐུར་བ་འདེབས་༎
གང་ཞིག་བཀའ་སྨོད་འགལ་བྱེད་པ་༎
དོན་དུ་མི་འགྱུར་ལོག་པའི་ལམ་༎
ཐར་པའི་གནས་མེད་ལྟུང་བའི་ས་༎
ནོར་བའི་ལམ་ཚོལ་འཁྲུལ་པའི་ཞིང་༌༎
ཀུན་བཟང་སྟོན་པས་ཡོངས་མ་བཤད་༎
གང་ཟག་སྒྲ་ཚིག་མཚན་མ་ཅན་༎
བདེན་པའི་དོན་མེད་སྡུག་པའི་ཚིག་།
མ་རིག་རྨོངས་པས་འཁྲུལ་པའི་སེམས་༎
ལོག་པའི་ལམ་ཚོལ་ང་འོར་འཛིན་༎
ཤེས་རབ་དམན་པས་ཕྱོགས་ཆར་འཛིན་༎
དོན་ལྡན་སྣོད་ཅན་མ་ཡིན་པས་༎
བསྐལ་པ་བརྒྱད་ཁྲི་བཞི་སྟོང་དུ་༎
སངས་རྒྱས་ཐམས་ཅད་སེམས་ཡིན་ན་༎
། ངེས་པའི་དོན་ལ་གཞུག་མི་བྱ་༎
མཁས་པས་དོན་དང་མི་ལྡན་ཞིང་༌༎
བདེན་པའི་དོན་བོར་ཕྱོགས་ཆར་འཛིན་༎
ཚིག་ཏུ་སྨྲ་ལ་དོན་དུ་གཡེལ་༎
ལོག་པའི་ལམ་དགའ་དཀའ་ཚོལ་ན་༎
དེ་ནི་བདུད་ཀྱིས་བསླུས་པ་ཡིན་༎
སྐྱེ་བོའི་གཟུགས་དང་སྡིག་ལ་སོགས་༎
སྤྱོད་པའི་དོན་དང་མི་འགལ་ཞིང་༌༎
ཀུན་ལ་སྤྱོད་པས་ཀུན་སྤངས་ཤིང་༌༎
གང་དང་མཐུན་ཞིང་དུལ་བའི་སེམས་༎
སྤྱོད་ཅིང་གང་ལའང་མ་༄༅༎
ཆགས་པས་༎
ཅི་ལྟར་སྤྱད་ཅིང་བཀའ་དང་མཐུན་༎
གདེང་ཅན་དོན་དང་ལྡན་པས་མཐུན་༎
དེ་ནི་སངས་རྒྱས་སྤྲུལ་པ་ཡིན་༎
ཡང་དག་བདེན་པའི་སེམས་ཅན་ནོ་༎
མཉམ་པ་ཉིད་ཀྱང་སེམས་ཅན་ནོ་༎
སྤང་ལེན་མེད་པའི་སྤྱོད་པ་ལ་༎
འདུ་འབྲལ་མེད་པའི་དམ་ཚིག་འབྱུང་༌༎
བཟང་ངན་མེད་པའི་ལྟ་བ་ལ་༎
ཕྱོགས་རིས་མེད་པའི་བསྒྲུབ་པ་འགྲུབ་༎
བདེན་པའི་དོན་དང་ཚུལ་ཤེས་ན་༎
སེམས་ཅན་ཡིན་ན་ཡིན་པར་ཟད་༎
ཡིན་ཡང་སེམས་ཅན་ཆེ་བ་ཡིན་༎
དོན་ལྡན་སྐྱེས་བུས་ཤེས་པར་གྱིས་༎
ཤིན་ཏུ་རྣལ་འབྱོར་གང་ཡོད་པ་༎
སེམས་ཅན་རྟོག་པ་ཆེ་འདོད་ན་༎
ལེའུ་འདི་ལས་བཙལ་བར་བྱ་༎
སེམས་ཅན་ཡེ་ནས་ཆེ་བའི་ལེའུ་སྟེ་བཅོ་ལྔ་པའོ་༎
ཆོས་ཉིད་ཆེ་བར་མཐའ་དབུས་མེད་༎
༎ དེ་ནས་རྟོག་པ་ཡེ་ནས་ཆེ་བ་འདི་སྐད་ཅེས་བཀའ་སྩལ་ཏོ་༎
རྟོག་པ་མེད་པའི་སྔོན་རོལ་ན་༎
སངས་རྒྱས་བྱ་བའི་མིང་ཡང་མེད་༎
རྟོག་པ་ཡེ་ནས་ཆེ་བ་ཡིན་༎
དོན་ནི་བསྟན་པ་འདི་ཡིན་ནོ་༎
མཁས་པ་མི་གཙོ་རྟོགས་པ་གཙོ་༎
མཁས་པ་ཚིག་གི་ཐན་ཡིན་ནོ་།
རྟོགས་པས་ཆོས་ཉིད་ཀློང་ན་འཕྱོ་༎
བཤད་པ་མི་གཙོ་སྒོམ་པ་གཙོ་།
བཤད་པ་ཚིག་གི་བཤད་ར་ཡིན་།
བསྒོམས་པས་ལྷ་དང་གཉིས་སུ་མེད་༎
བསྒྲུབ་པ་བས་ཀྱང་རྟོགས་པ་གཙོ་༎
རྟོགས་པ་གདེང་དུ་མ་ཆུད་ན་༎
བསྒྲུབ་པ་རྟོག་པའི་རྒྱུན་ལ་བསྒྲུབ་༎
སྒོམ་པ་མཚན་མའི་ངང་ལ་སྒོམ་༎
རྩོལ་བ་ཉོན་མོངས་ཞེན་པ་འཚོལ་༎
རྟོགས་པ་ཡེ་ནས་ཆེ་བ་ནི་༎
སྣང་སྲིད་རྟོགས་པས་ཡེ་ཤེས་ཆེ་༎
ཕྱི་ནང་རྟོགས་པས་ཐིག་ལེ་ཆེ་༎
ཆེ་ཆུང་རྟོགས་པས་མཉམ་ཉིད་ཆེ་༎
ཡང་དག་རྟོགས་པས་ཡེ་ཤེས་ཆེ་༎
བཟང་ངན་རྟོགས་པས་བདེ་ཆེན་ཆེ་༎
བྱ་བཙལ་རྟོགས་པས་བདེ་ཆེན་ཆེ་༎
བདེ་ཆེན་རྟོགས་པས་བྱང་ཆུབ་ཆེ་༎
རྟོགས་པའི་གླང་ཆེན་ཕྱོགས་རིས་མེད་༎
ཡང་དག་དོན་ལྡན་བསྙེན་བསྲིང་མེད་༎
བདེན་པའི་དོན་འཆར་འཛིན་རྟོག་མེད་༎
རང་བྱུང་རང་ཤར་བྱ་བཙལ་མེད་༎
ཐར་པའི་གནས་རིས་སྤང་ལེན་མེད་༎
དབྱིངས་ཀྱི་བདེ་གདལ་ཕྱོགས་རིས་མེད་༎
རྟོགས་ན་བཅོས་མེད་སྙིང་པོ་རྟོགས་༎
ཐོབ་ན་རྣམ་དག་བཅོས་མེད་ཐོབ་༎
ཉི་མ་ཤར་བས་མུན་པ་སངས་༎
རྒྱུད་འདི་ཐོས་པས་འཛིན་རྟོག་ནུབ་༎
ལུང་འདི་བྱུང་བས་འཛིན་རྟོག་བྲོས་༎
སྟོང་གསུམ་མ་ལུས་གཡུལ་ངོར་དེད་༎
ཁམས་གསུམ་མ་ལུས་ཚར་ལ་བཏོན་༎
སྲིད་གསུམ་མ་ལུས་ཐོ་ལེས་བཏབ་༎
འཛིན་རྟོག་གཉིས་ནི་འཆོར་མེད་བཟུང་༌༎
ཆགས་སྡང་གཉིས་ནི་དབང་དུ་བྱས་༎
རྟག་ཆད་གཉིས་ནི་རྡུལ་དུ་བརླགས་༎
སྤང་ལེན་གཉིས་ནི་ཕྱེ་བར་བཏགས་༎
བཟང་ངན་གཉིས་ནི་ཁྲུག་གིས་བསྲེས་༎
སངས་རྒྱས་སེམས་ཅན་གཅིག་ཏུ་བྱས་༎
མཐོ་རིས་ངན་སོང་གཅིག་ཏུ་བསྣོས་༎
བདེ་བ་ཆེན་པོའི་ཞལ་དུ་གསོལ་༎
དམྱལ་བ་ཆོས་ཉིད་ངང་དུ་སྦྱང་༌༎
ཡི་དྭགས་བཀྲེས་སྐོམ་རམ་གྱིས་བསྲེགས་༎
བྱོལ་༄༅༎
སོང་གཏི་མུག་ཡམ་གིས་དབུས་༎
མི་ཡི་སྡུག་བསྔལ་ཁམ་གིས་བཀྲུས་༎
ལྷ་མིན་འཐབ་རྩོད་ལམ་གྱིས་ཞི་༎
ལྷ་ཡི་ཕྲག་དོག་ཨེ་ཡིས་སྦྱངས་༎
ཐམས་ཅད་བདེ་ཆེན་དབྱིངས་སུ་བསྡུས་༎
བདག་ཉིད་ཆེན་པོར་སངས་རྒྱས་པས་༎
བདག་གཞན་བྱ་བའི་མིང་ཡང་མེད་༎
སངས་རྒྱས་མཛད་པ་དེ་ལྟར་མཛད་༎
རྟོགས་པ་སྤྱོད་པ་དེ་ལྟར་སྤྱོད་༎
ནམ་མཁའ་ཡངས་པའི་མཚན་ཉིད་ལ་༎
དངོས་པོ་མཚན་མ་ཀུན་ཤར་ལྟར་༎
རྟོགས་པ་ཡངས་པའི་ལྟ་བ་ལ་༎
འཛིན་རྟོག་མཚན་མ་ཅི་ཡང་ཤོང་༌༎
ཤོང་བ་བས་ཀྱང་ཡོངས་ཀྱང་ཤོང་༌༎
སྣང་སྲིད་རྟོག་པས་ཕྱི་རུ་བདེ་༎
དོན་དམ་རྟོགས་པས་ནང་དུ་བདེ་༎
དབྱེར་མེད་རྟོགས་པས་གཉིས་མེད་བདེ་༎
སེམས་ཅན་སངས་རྒྱས་ཡིན་རྟོགས་ན་༎
གཞན་ནས་སངས་རྒྱས་ནོར་བའི་ལམ་༎
སྣང་སྲིད་ཆོས་ཉིད་ཡིན་རྟོགས་ན་༎
གཞན་ནས་ཆོས་ཉིད་ནོར་བའི་ལམ་༎
ཐམས་ཅད་འདུས་པས་དབྱིངས་ཉིད་ཆེ་༎
མ་ལུས་འདུས་པས་ཐིག་ལེ་ཆེ་༎
ཀུན་ལ་རྟོག་པས་ཡེ་ཤེས་ཆེ་༎
གང་ཞིག་རྟོག་མེད་ཤེས་རབ་འཆལ་༎
རྨོངས་པ་འཁྲུལ་པའི་བྱ་བས་ནོང་༌༎
དོན་དང་མ་ལྡན་ནོར་བ་དེས་༎
གང་ཡང་མི་ཤེས་དོན་མི་ཤེས་༎
ཅི་ཡང་མ་རྟོགས་དོན་མ་རྟོགས་༎
སངས་རྒྱས་བྱང་ཆུབ་སེམས་དཔའ་ཡང་༌༎
གང་མ་རྟོགས་པ་དེ་ཡི་བདུད་༎
བདུད་དང་ལོག་པའི་ཆོས་རྣམས་ཀྱང་༌༎
གང་གིས་རྟོགས་ན་དེ་ཡི་ལྷ་༎
ལྷ་ཡི་རྒྱལ་པོས་དམག་དཔུང་དྲངས་༎
སྐྱེ་ཤི་མེད་པར་གཡུལ་ངོ་སྤྲད་༎
བཟང་ངན་མེད་པར་ལྷན་ཅིག་སྐྱེས་༎
ཕྱོགས་རིས་མེད་པར་ཐོ་ལེས་བཏབ་༎
དངོས་པོ་མཚན་མ་གཏན་ནས་བླངས་༎
རྟོགས་པའི་རྒྱལ་པོ་འགྱོད་པ་མེད་༎
ལམ་ནི་ཉེ་ལམ་བདེ་རྫོགས་པས་༎
བཅོས་པ་མེད་པའི་ཆོས་ཉིད་ལས་༎
ས་ནི་རང་བཞིན་ལྷུན་གྱིས་གྲུབ་༎
ཀུན་ཏུ་བཟང་པོ་བཅོས་མེད་པས་༎
དེ་ཡི་ངང་ལ་སུ་གནས་པ་༎
རྟོགས་པ་ཡེ་ནས་ཆེ་བའོ་༎
དོན་རྟོགས་རྣལ་འབྱོར་ཤེས་པར་གྱིས་༎
དོན་འཆང་རྣལ་འབྱོར་གང་ཡོད་པ་༎
རྟོགས་པ་ཆེན་པོ་ཚོལ་འདོད་ན་༎
ལེའུ་འདི་ལས་བཙལ་བར་གྱིས་༎
རྟོགས་པ་ཡེ་ནས་ཆེ་བའི་ལེའུ་སྟེ་བཅུ་དྲུག་པའོ་༎
ཆོས་ཉིད་ཡེ་ནས་མ་བཅོས་པའི་༎
༎ ཀུན་ཏུ་བཟང་པོའི་མན་ངག་འདི་༎
མིང་ཙམ་འཛིན་པ་གང་བྱེད་པ་༎
ཆོས་ཉིད་རྟོགས་པར་ངས་བཤད་དེ་༎
སངས་རྒྱས་ཀུན་གྱི་རྗེ་བཙན་ཡིན་༎
འདི་ཐོས་སངས་རྒྱས་ལག་ཏུ་ལོན་༎
ཐམས་ཅད་ཀུན་གྱི་བདག་ཉིད་དུ་༎
བརྒྱུད་པ་འདིས་ཟིན་ཤེས་རབ་གནས་༎
མན་ངག་འདི་ནི་ང་ཡིན་ཞེས་༎
ཀུན་ཏུ་བཟང་པོ་ངས་བཤད་དེ་༎
གང་ཞིག་ང་ཉིད་རྟོགས་འདོད་ན་༎
མན་ངག་འདི་ལ་བལྟ་བར་གྱིས་༎
དེ་སྐད་ཡོངས་གསུངས་མེད་པ་ཡིས་༎
ཀུན་ཏུ་བཟང་པོས་བཀའ་སྩལ་པས་༎
ཕྱོགས་རིས་མེད་པའི་སྣང་སྲིད་ཐམས་ཅད་།
གཉེན་པོས་མ་བཅོས་པའི་ཐབས་ཀྱིས་།
རྟོགས་པ་གཅིག་ཏུ་ཐོབ་པ་མེད་པའི་སྐུ་ཐོབ་བོ་༎
གྲུབ་པ་༄༅༎
མེད་པའི་འབྲས་བུ་ཐོབ་ནས་།
རང་བཞིན་བཙལ་བ་མེད་པར་སངས་རྒྱས་པའི་དོན་སུས་ཀྱང་མ་བསླབས་པར་ཤེས་སོ་༎
གང་གིས་ཀྱང་མ་བསྟན་པར་རང་རིག་གོ་།
ལྟ་བ་ཐམས་ཅད་ཀྱི་རྒྱལ་པོ་༎
ཀུན་ཏུ་བཟང་པོ་ཆེ་བ་རང་ལ་གནས་པའི་རྒྱུད་།
མན་ངག་སྙིང་པོའི་ཉིང་ཁུ་བཀའ་ཡང་དག་པ་རྫོགས་སོ་༎
ཆོས་རྣམས་ཐམས་ཅད་བདག་ལ་གསལ་༎
༎ དེ་ནས་ཀུན་ཏུ་བཟང་པོ་ཆེ་བ་རང་ལ
གནས་པའི་རྒྱུད་ཀྱི་དོན་འདི་ངེས་པར་རྟོགས་པར
བྱེད་པ་རྣམས་། རང་གནས་ཆེན་པོ་དགུའི་དོན་འདི་ཡིད་ལ་ཟུང་ཞིག་།
དེ་ཡང་གང་ཞེ་ན་།
རྒྱུ་དང་འབྲས་བུ་ཐམས་ཅད་བཙལ་བ་མེད་པར་རང་གནས་པ་དང་༌།
འཁོར་བ་དང་མྱ་ངན་ལས་འདས་པ་ཐམས་ཅད་མ་སྐྱེས་པར་རང་གནས་པ་དང་༌།
ཕྱི་ནང་སྣོད་བཅུད་ཐམས་ཅད་ཆོས་ཀྱི་སྐུར་རང་གནས་པ་དང་༌།
སངས་རྒྱས་དང་སེམས་ཅན་ཐམས་ཅད་གཉིས་སུ་མེད་པར་རང་གནས་པ་དང་༌།
བདེ་བ་དང་སྡུག་བསྔལ་ཐམས་ཅད་བཅོས་པ་མེད་པར་རང་གནས་པ་དང་༌།
བཟང་ངན་ཐམས་ཅད་མ་གཡོས་པར་རང་གནས་པ་དང་༌།
མཐོ་དམན་ཆེ་ཆུང་ཐམས་ཅད་མ་བཅོས་པར་རང་གནས་པ་དང་༌།
སྐྱེ་འཆི་འཕོ་འགྱུར་ཐམས་ཅད་འགྱུར་བ་མེད་པར་རང་གནས་པ་དང་༌།
བླང་དོར་ཆགས་སྡང་ཐམས་ཅད་ཕྱོགས་རིས་མེད་པར་རང་གནས་པའོ་༎
དེ་ལ་རྒྱུ་འབྲས་བཙལ་བ་མེད་པར་རང་གནས་པ་ནི་།
བརྒྱད་ཁྲི་བཞི་སྟོང་ཆོས་རྣམས་དང་༌༎
རྒྱུ་འབྲས་ཐེག་པ་ཅིར་བསྟན་པ་༎
གསང་ཉིད་ངེས་པར་དབྱིངས་གཅིག་པར་༎
རིམ་པས་བཙལ་ཞིང་བསྒྲུབ་ཏུ་མེད་༎
དབྱར་དགུན་སྟོན་དཔྱིད་ལ་སོགས་པ་༎
རྒྱུ་འབྲས་རིམ་གྱིས་འབྱུང་བ་ཡང་༌༎
དུས་གསུམ་འགྱུར་བ་མེད་པའི་ཕྱིར་༎
རྒྱུ་དང་འབྲས་བུར་བསྟན་པ་མེད་༎
རང་སེམས་སངས་རྒྱས་མ་ཡིན་ན་༎
མཆིང་བུར་ནོར་བུར་མི་འགྱུར་བཞིན་༎
ལས་དང་རྣམ་སྨིན་ཅི་བཙལ་ཀྱང་༌༎
རྒྱུ་ཉིད་འབྲས་བུ་ཡིན་ཤེས་ན་༎
ས་གསེར་བཞིན་དུ་ཡེ་དག་པས་༎
སངས་རྒྱས་ཡེ་ནས་ཡིན་པ་ལ་༎
བཙལ་བའི་བསམ་པས་དབྱིངས་མི་བསྐྱོད་༎
སངས་རྒྱས་མ་རྩོལ་སེམས་ལ་ཡོད་༎
བྱང་ཆུབ་སེམས་འདི་རིན་པོ་ཆེ་༎
ཉེས་པར་སྤྱད་ཀྱང་དཔལ་དུ་ཆེ་༎
བྱ་བཙལ་མེད་པར་ལྷུན་གྱིས་གྲུབ་༎
རྒྱུ་ཉིད་མ་བཙལ་འབྲས་བུར་གནས་༎
ཐམས་ཅད་དབྱེར་མེད་གདོད་ནས་དག་།
བསྒྲུབ་ཅིང་འགྲུབ་པའི་འབྲས་བུ་ནི་༎
བཙལ་མེད་ངང་ལ་རྫོགས་པར་གནས་༎
ཞེས་པའོ་༎
དེ་ལ་འཁོར་བ་དང་མྱ་ངན་ལས་འདས་པ་མ་སྐྱེས་པ་ནི་༎
འཁོར་བའི་ཆོས་དང་མྱ་ངན་འདས་༎
གཉིས་སུ་བསྟན་པའི་ཚིག་ཏུ་ནོར་༎
མ་སྐྱེས་རང་བཞིན་རྣམ་པར་དག་།
ཀུན་ཏུ་བཟང་པོ་ཉིད་ཀྱིས་གསུངས་༎
ཐར་པ་ཐོབ་ཅེས་བཏགས་པ་ཡི་༎
སྐུ་དང་ཡེ་ཤེས་ཆེ་བ་དང་༌༎
ངན་སོང་འཁོར་བའི་སྡུག་བསྔལ་ནི་༎
མ་སྐྱེས་དབྱིངས་སུ་ཡོན་ཏན་གསལ་༎
ཁམས་གསུམ་འཁོར་བའི་ཆོས་ཉིད་ལ་༎
ཕྱིན་ཅི་ལོག་༄༅༎
ཏུ་རྣམ་བརྟགས་ཀྱང་༌༎
རང་བཞིན་ཡེ་ནས་དངོས་མེད་པས་༎
སྒྱུ་མ་འདྲ་སྟེ་གྲུབ་པ་མེད་༎
དེ་བཞིན་ཆོས་རྣམས་ཐམས་ཅད་ཀྱང་༌༎
དབྱེར་མེད་ངོ་བོར་ཚུལ་གཅིག་པས་༎
རང་བཞིན་གདོད་ནས་མ་སྐྱེས་ཕྱིར་༎
བཅོས་པ་མེད་པར་རང་བཞིན་གནས་༎
སྐྱེ་དང་མི་སྐྱེ་ལྷ་ཚོགས་པ་༎
སྨིག་རྒྱུ་འདྲ་སྟེ་རང་བཞིན་མེད་༎
དེ་བཞིན་བརྟན་གཡོ་ལ་སོགས་ཀུན་༎
དོན་གཅིག་གཉིས་མེད་ཐ་མི་དད་༎
ཐམས་ཅད་དེ་ཡང་བྱང་ཆུབ་སེམས་༎
སངས་རྒྱས་ཉིད་ལས་རིམ་གཉིས་མེད་༎
མ་སྐྱེས་པ་ཡི་རང་བཞིན་ལ་༎
མ་བཅོས་པ་ཉིད་བློ་ཡིན་ནོ་༎
ཞེས་པའོ་༎
ཕྱི་ནང་སྣོད་བཅུད་ཆོས་ཀྱི་སྐུར་གནས་པ་ནི་༎
ཕྱི་ཡི་འབྱུང་བ་ལ་སོགས་པའི་༎
ཡུལ་གྱི་རྣམ་པ་ཐམས་ཅད་ནི་༎
མ་བྱུང་མ་སྐྱེས་ཆོས་ཀྱི་དབྱིངས་༎
མི་སྐྱེ་མི་འགག་སྤྲོས་དང་བྲལ་༎
རང་བཞིན་ཡོངས་ཀྱིས་ཞི་བ་ལ་༎
རྒྱུ་དང་རྐྱེན་ལ་མ་ལྟོས་ཏེ་༎
དུས་གསུམ་འདུས་མ་བྱས་པའི་ངང་༌༎
མཐའ་དབུས་ཕྱོགས་རིས་མེད་པ་ཡིས་༎
ཆོས་ཉིད་མ་སྐྱེས་ཀློང་དུ་གདལ་༎
དེ་བཞིན་ཉིད་ཀྱིས་གར་ཁྱབ་པར་༎
རང་རིག་ཡེ་ཤེས་ཆེན་པོར་རོལ་༎
དངོས་མེད་དངོས་བྲལ་བྱང་ཆུབ་སེམས་༎
ཆོས་ཉིད་དེ་བཞིན་པ་ཉིད་ལ་༎
རིག་པ་དེ་བཞིན་ཉིད་གནས་པ་༎
དབྱེར་མེད་གཉིས་སུ་མེད་པ་ཡིས་༎
ཆོས་ཀྱི་སྐུ་ཞེས་དེ་ལ་བྱ་༎
དུས་གསུམ་འཕོ་འགྱུར་མེད་པ་ཡིས་༎
སྐྱེ་ཤི་མེད་པའི་གཡུང་དྲུང་དུ་༎
ཡེ་ནས་ཆོས་སྐུར་གནས་པ་ཡིས་༎
སངས་རྒྱས་གཞན་དུ་བཙལ་མི་དགོས་༎
ཆོས་སྐུ་སེམས་ཀྱི་བྱིན་རླབས་ལས་༎
སྐུ་ཡི་ཁྱད་པར་ཅིར་སྣང་ཡང་༌༎
བྱང་ཆུབ་སེམས་ལས་གཞན་མེད་པས་༎
བཙལ་མི་དགོས་པར་རང་བཞིན་གནས་༎
དེ་བཞིན་ཐམས་ཅད་སངས་རྒྱས་པས་༎
ཆོས་སྐུ་བྱང་ཆུབ་སེམས་གནས་པས་༎
མ་བཙལ་མ་བསྒྲུབས་ཡེ་ནས་བདག་།
དེ་ལ་བཅོས་སུ་ཡེ་ནས་མེད་པའོ་༎
སངས་རྒྱས་སེམས་ཅན་གཉིས་སུ་མེད་པ་ནི་༎
ལོག་རྟོགས་འཁྲུལ་པའི་སེམས་ཅན་གཉིས་༎
ཆེ་ཆུང་ཁྱད་པར་བྱུང་བ་ཡང་༌༎
གསེར་མགར་འདྲ་སྟེ་ཅིར་སྣང་གཅིག་།
རྩི་ཤིང་ནགས་ཚལ་ཐམས་ཅད་ཀྱང་༌༎
སྦྱོར་ཤེས་ན་ནི་སྨན་ཡིན་ལ་༎
སྦྱོར་བ་མི་ཤེས་དུག་ཏུ་འགྱུར་བ་བཞིན་༎
སངས་རྒྱས་སེམས་ཅན་དེ་བཞིན་ནོ་༎
མ་བཅོས་སེམས་ཀྱི་ཆོས་ཉིད་ལ་༎
བྱང་ཆུབ་སེམས་ལས་འགྱུར་མེད་ན་༎
རིན་ཆེན་གླིང་དུ་ཕྱིན་པ་ལྟར་༎
སངས་རྒྱས་སེམས་ཅན་བཙལ་དུ་མེད་༎
འབྲས་བུ་སྨིན་པའི་སྙེ་མ་ཡང་༌༎
ས་བོན་ཉིད་ལས་གཞན་མ་ཡིན་༎
བླ་ན་མེད་པའི་སངས་རྒྱས་ཀྱང་༌༎
སེམས་ཅན་སེམས་ལས་གཞན་མ་ཡིན་༎
དེ་བཞིན་རྒྱུ་འབྲས་གཞི་མ་ཡང་༌༎
ཡེ་ནས་གཉིས་མེད་བྱང་ཆུབ་སེམས་༎
བདེ་བ་ཆེན་པོར་ཡེ་བརྡལ་བས་༎
ཡེ་ནས་གཉིས་མེད་ཀུན་ཏུ་བཟང་༌༎
གསེར་བཞིན་མ་བཅོས་ཡེ་ནས་གནས་༎
རང་བཞིན་གདོད་ནས་དག་པ་ལ་༎
ཚིག་༄༅༎
དང་ཡི་གེས་བཅོས་སུ་མེད་༎
གང་ལྟར་སྤྱད་ཀྱང་ཐོག་མ་པའོ་༎
ཆོས་ཉིད་བྱང་ཆུབ་སེམས་ལ་ཡོད་༎
༎ བདེ་དང་སྡུག་བསྔལ་བཅོས་སུ་མེད་པ་ནི་༎
བདེ་དང་སྡུག་བསྔལ་གཉིས་མེད་པས་༎
རང་འདོད་བཅོས་པའི་སྨོན་པ་མིན་༎
ཡེ་ནས་དེ་ལྟར་གནས་པ་ནི་༎
ཀུན་གཞི་ཀུན་ཏུ་བཟང་པོས་གསུངས་༎
ནམ་མཁའ་བཞིན་དུ་ཡེ་ནས་གསལ་༎
རྟོག་དང་མི་རྟོག་གཉིས་མེད་པས་༎
མཐོ་རིས་ངན་སོང་བཙལ་དུ་མེད་༎
དེ་རྟོག་བྱིས་པའི་སྤྱོད་ཡུལ་ཡིན་༎
རང་བཞིན་མེད་པའི་ཆོས་ཉིད་སེམས་༎
ཡེ་ནས་ཀུན་ཏུ་བཟང་པོ་ལ་༎
གཙང་དང་སྨེ་གཉིས་མེད་པ་ལྟར་༎
བདེ་སྡུག་རྟོག་པ་ཤིན་ཏུ་བྲལ་༎
རང་སེམས་འབྱུང་བའི་ཆོས་ཅན་ནི་༎
བདེ་དང་སྡུག་བསྔལ་རིམ་པ་དེས་༎
སེམས་ཀྱི་ཆོས་ཉིད་འགྱུར་མེད་པས་༎
བདེ་སྡུག་བཙལ་ཡང་རྙེད་མི་འགྱུར་༎
ཐམས་ཅད་རང་གི་སེམས་ཡིན་ན་༎
སྡུག་བསྔལ་ཉིད་ཀྱང་བདེ་བའི་ཀློང་༌༎
རང་བྱུང་ཡེ་ཤེས་ཡིན་ཤེས་ན་༎
ངན་སོང་ཉིད་ཀྱང་སངས་རྒྱས་ཤིང་༌༎
མཉམ་པ་ཉིད་དུ་ལྷུན་གྲུབ་པས་༎
ཕྱོགས་དང་རིས་སུ་བཙལ་དུ་མེད་༎
མ་བཅོས་ཀུན་ཏུ་བཟང་པོ་ལ་༎
བདེ་དང་སྡུག་བསྔལ་གཉིས་སུ་མེད་༎
བྱང་ཆུབ་སེམས་ཉིད་བདེ་ཆེན་པོ་༎
རྒྱུ་ཉིད་དག་པ་འབྲས་བུ་སྟེ་༎
ཚིག་དང་ཡི་གེར་ལས་འདས་པ་༎
བཙལ་མེད་ལྷུན་གྲུབ་རང་གནས་པའོ་༎
བཟང་ངན་གཙང་སྨེ་མ་གཡོས་པར་ནི་༎
མ་རིག་མུན་པའི་ཕུང་པོ་ལ་༎
ཡེ་ཤེས་ཉི་མ་ཤར་བ་ལྟར་༎
རྟོགས་དང་མ་རྟོགས་རང་བཞིན་ལ་༎
བྱང་ཆུབ་སེམས་གསལ་བཟང་ངན་མེད་༎
བདུད་རྩི་ཆེན་པོའི་རང་བཞིན་ལ་༎
དུག་དང་རྩི་གཉིས་མེད་པ་ལྟར་༎
སྐྱོན་དང་ཡོན་ཏན་མིང་ཡང་མེད་༎
ངན་པ་ལས་ཀྱང་བཟང་བ་མེད་༎
སྐྱོན་དང་ཡོན་ཏན་ཉིད་དུ་དག་།
མི་གཙང་བ་ལ་གཙང་བ་མེད་༎
དུག་ཉིད་བདུད་རྩིའི་རང་བཞིན་པས་༎
གཉིས་མེད་དོན་འཆང་ཡེ་ནས་དག་།
དབྱེར་མེད་སྨོན་དུ་མེད་པ་ལ་༎
འདུ་བྱེད་རྩོལ་བ་ཤིན་ཏུ་རྨོངས་༎
མ་བཅོས་ཐིག་ལེ་ཡེ་ནས་དག་།
མེད་ལ་ཡོད་པར་འཛིན་པའི་ཆོས་༎
ནམ་མཁའ་བགོ་བཤའ་མེད་པ་འདྲ་༎
ཚི་ཆད་ལས་ལ་གྲུབ་པ་མེད་༎
གཞན་དུ་རྣལ་འབྱོར་མ་ཚོལ་ཅིག་།
དོན་མེད་སྒྲ་ཚིག་སྒྲ་ཕྱིར་འབྲངས་༎
ཐེག་པ་ངེས་མེད་ས་མ་ཟིན་༎
ངེས་པའི་མན་ངག་རྟོག་པར་གོལ་༎
དོན་མེད་དེ་འདྲ་མནོས་ན་འཁྱལ་༎
དེ་བས་འགྱུར་མེད་བྱང་ཆུབ་དོན་༎
རྫོགས་ཆེན་འདི་ལ་གང་སྤྱོད་པ་༎
ཡེ་ཤེས་ཀུན་བཟང་ཉིད་ཡིན་པས་༎
བཟང་ངན་གཙང་སྨེ་གཉིས་སུ་མེད་༎
མན་ངག་དོན་དང་ལྡན་པའི་གདེང་༌༎
སེམས་ལས་མ་ཡེངས་དགོངས་པའི་ཀློང་༌༎
འདི་ལྟར་སྤྱོད་པའི་རྣལ་འབྱོར་པ་༎
སངས་རྒྱས་ཉིད་དུ་རང་གནས་པའོ་༎
སེམས་ཅན་ཡང་བྱང་ཆུབ་ཀྱི་སེམས་སོ་༎
༎ མཐོ་དམན་ཆེ་ཆུང་མ་བཅོས་པ་ནི་༎
ཐེག་པའི་རིམ་པ་མཐོ་དམན་དང་༌༎
ཤེས་རབ་རྟོག་པ་ཆེ་ཆུང་ནི་༎
གར་མཁན་ལག་གི་འདུ་བྱེད་བཞིན་༎
ཅིར་ཡང་བསྟན་ལ་ཅིར་ཡང་༄༅༎
མེད་༎
རང་བཞིན་གཅིག་ཏུ་མ་ངེས་པས་༎
སྐུ་གསུང་ཐུགས་ཀྱང་སོ་སོར་སྣང་༌༎
ཤེས་པ་གཅིག་ཏུ་མ་གྱུར་བས་༎
བྱང་ཆུབ་སེམས་ཀྱང་སོ་སོར་གོ་།
དེ་བཞིན་ཉིད་ལས་གཞན་མེད་ན་༎
མི་མཐུན་རྣམ་པ་ཅིར་བསྟན་ཀྱང་༌༎
ཡེ་ཤེས་ཉིད་ལས་ཉམས་པ་མེད་༎
ཚིག་དང་ཡི་གེར་བརྗོད་ལས་འདས་༎
སྟོང་གི་འཇིག་རྟེན་ནམ་མཁའི་ཁམས་༎
ཇི་སྙེད་ཐུག་པ་མེད་པ་ཡང་༌༎
ཏིལ་འབྲུ་རྟ་རྔ་བཅུར་བཤགས་ནས་༎
མ་སྐྱེས་ཀློང་དུ་ཆེ་ཆུང་མེད་༎
ཀུན་གཞི་མ་བྱུང་མ་སྐྱེས་མེད་༎
ཡེ་ནས་རྣམ་པར་དག་པ་ལ་༎
སངས་རྒྱས་ཆེ་བས་མ་བཅོས་ལ་༎
སེམས་ཅན་ཆེ་བས་བཅོས་སུ་མེད་༎
ཆོས་རྣམས་སེམས་སུ་སངས་རྒྱས་པས་༎
ཇི་ལྟར་འདོད་པས་རང་དབང་བསྒྱུར་༎
མྱ་ངན་འདས་དང་འཁོར་བའི་ཆོས་༎
ཆེ་ཆུང་མེད་པར་རང་གནས་པའོ་༎
ཡོན་ཏན་ཡེ་ནས་ཆེ་བ་ནི་།
༎ སྐྱེ་ཤི་དང་འཕོ་འགྱུར་ཐམས་ཅད་མི་འགྱུར་བ་ནི་།
སེམས་དང་ཆོས་དང་ནམ་མཁའ་གསུམ་༎
དང་པོ་སྐྱེ་བའི་རྒྱུ་མེད་པས་༎
ཐ་མར་འཕོ་ཞིང་འཆི་མི་འགྱུར་༎
དེ་བཞིན་ཐོག་མ་ཐ་མ་མེད་༎
འདས་དང་མ་འོངས་ད་ལྟར་དང་༌༎
ཐ་ཚིག་བརྟགས་པ་ག་ལ་འབྱུང་༌༎
དུས་གསུམ་དུས་ནི་མེད་པའི་ཕྱིར་༎
སྔོན་མེད་ཕྱིས་མེད་གདོད་ནས་དག་།
སྐད་ཅིག་ཡུན་དང་བསྐལ་པའི་གྲངས་༎
རིང་ཐུང་བྱེ་བྲག་གྲངས་བསྟན་པ་༎
མ་རྟོགས་རྨོངས་པར་འགྱུར་སྣང་ཡང་༌༎
ཆོས་ཉིད་དོན་ལ་རིང་ཐུང་མེད་༎
དེ་བཞིན་ཚད་ལ་སོགས་པ་ཡང་༌༎
ལུས་མེད་གྲངས་ཀྱི་གྲངས་ཀྱང་བསྟན་༎
གྲངས་དང་རིང་ཐུང་བརྟགས་པས་ནོར་༎
བདག་ནི་བསྐལ་པར་བགྲང་གྱུར་ཀྱང་༌༎
ཐོག་པ་ཉིད་ནས་འགྱུར་བ་མེད་༎
མཐའ་དབུས་ཕྱོགས་རིས་ཅིར་བསྟན་ཀྱང་༌༎
ཐིག་ལེའི་ངང་ལས་ཉམས་པ་མེད་༎
འཇིགས་དང་བདུད་དང་དགྲར་སྣང་ཡང་༌༎
སེམས་ལ་བཟུང་ཞིང་གསང་དུ་མེད་༎
སྣང་སྲིད་མེ་དང་ཆུར་འགྱུར་ཡང་༌༎
བྱང་ཆུབ་སེམས་ལ་འགྱུར་བ་མེད་༎
བདེ་བའང་མ་ཡིན་ཅིར་ཡང་སྣང་༌༎
གསལ་ཙམ་ཉིད་ན་ཕྱོགས་རིས་མེད་༎
ཡོད་མེད་བརྗོད་པའི་ཚིག་ལས་འདས་༎
མི་འགྱུར་གཡུང་དྲུང་ཉིད་གནས་པའོ་༎
ལུས་ངག་ཡིད་གསུམ་མ་ཡིན་པ་༎
༎ དེ་ལ་བླང་དོར་ཕྱོགས་རིས་མེད་པར་རང་གནས་པར་འདི་སྐད་དོ་༎
སྐྱོན་རྣམས་བྱང་ཆུབ་སེམས་ཡིན་པས་༎
སྐྱོན་དུ་བོར་བའི་སེམས་མེད་དོ་༎
ཅི་ལྟར་སྤྱད་པ་ལེགས་པ་ཆེ་༎
ཀུན་བཟང་དོན་གྱི་སྤྱོད་ཡུལ་ཡིན་༎
ཡོན་ཏན་ཉིད་ཀྱང་གཞན་མེད་དེ་༎
ཅི་ལྟར་སྣང་བ་ཐམས་ཅད་ཀུན་༎
ཡེ་ནས་བཙལ་མེད་དེ་བཞིན་ཉིད་༎
གཞན་ནས་རྒྱལ་བས་བཙལ་དུ་མེད་༎
ཡོད་མེད་བླང་དོར་སྤྱོད་པའི་ཆོས་༎
ནམ་མཁའ་འདྲ་སྟེ་གྲུབ་པ་མེད་༎
མཁས་པས་ཡེ་ནས་ཡོངས་མི་འཛིན་༎
དེ་ལ་ཅིར་ཡང་འགྱུར་བ་མེད་༎
མ་བཙལ་རང་སེམས་སངས་རྒྱས་པས་༎
བདེ་ཚོགས་གཞན་དུ་རྩོལ་བ་ཞི་༎
བརྟགས་ཤིང་བཙལ་བས་མི་རྙེད་པས་༎
དེ་བས་མ་རྟོགས་སེམས་ཉིད་ཚོལ་༎
ཅི་༄༅༎
ལྟར་བསྟན་པ་བདེ་བ་ཆེ་༎
གང་ལྟར་སྤྱད་པས་ཀུན་ཏུ་བཟང་༌༎
ངེས་པའི་དོན་དུ་ཉིད་གནས་པས་༎
དོན་འདིར་མ་རྫོགས་མེད་པའོ་༎
