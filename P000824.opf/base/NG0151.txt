ཤེས་རབ་ཉེ་བར་སྦྱར་བའི་མཐུས་༎
རོལ་པའི་བརྟུལ་ཞུགས་གནས་རྒྱས་ཏེ་༎
གང་ཟག་བཞི་ཡི་བྱེ་བྲག་གིས་༎
ཐ་སྙད་དཀྱིལ་འཁོར་ཡུལ་ཀུན་རྫོགས་༎
རིགས་མཆོག་ཕྲིན་ལས་ཐམས་ཅད་ཀྱིས་༎
སྦྱོར་རྟགས་ཕྱག་རྒྱ་བདེ་བའི་ཡུམ་༎
ཐང་གཅིག་ཡུད་ཙམ་གཅིག་ལ་སོགས་༎
བསྐལ་པ་ཆེན་པོའི་བར་དུ་གནས་༎
མི་ཤེས་སྒྲིབ་སོགས་ཀུན་བྲལ་ཞིང་༌༎
ཡེ་ཤེས་ཕུན་སུམ་ཚོགས་པའི་བདག་། ཤེས་རབ་སྤྱོད་པ་བླ་ན་མེད་༎
ཆོས་དབྱིངས་ཡུལ་ཀུན་རྣམ་པར་སྦྱོར་༎
གཉིས་སུ་མེད་པའི་བདག་ཉིད་ཀྱིས་༎
ཐམས་ཅད་ཡུལ་ཀུན་དབང་བསྒྱུར་ཞིང་༌༎
ཕུང་པོ་ཁམས་དང་སྐྱེ་མཆེད་སོགས་༎
ཕྱི་ནང་སྣོད་བཅུད་མ་ལུས་ཀུན་༎
རང་བཞིན་རྫོགས་པའི་དཀྱིལ་འཁོར་ཆེ་༎
དུས་གསུམ་མཉམ་པ་ཆེན་པོར་སྦྱོར་༎
ཤེས་རབ་དབང་པོ་ཡུལ་གྱི་རྒྱུན་༎
ཀུན་ནས་རོལ་པའི་བརྟུལ་ཞུགས་ཀྱིས་༎
བདེ་བ་ཆེན་པོའི་ཐིག་ལེའི་དབྱིངས་༎
མཚན་མའི་ཡུལ་བཅས་གཉིས་མེད་པའི་༎
ཐབས་དང་ཤེས་རབ་འབྲས་བུའི་མཆོག་། ཀུན་ནས་དཀྱིལ་འཁོར་སྙོམས་འཇུག་ཅིང་༌༎
རང་བཞིན་ཡུལ་ཀུན་ལས་འདས་པའི་༎
ཟུང་འཇུག་གསང་བ་སྤྱོད་པའི་མཆོག་། ཀུན་ནས་མ་འགགས་རོལ་པའི་ཆོས་༎
ལྷ་དང་ལྷ་མོའི་དཀྱིལ་འཁོར་ཉིད་༎
རྣལ་འབྱོར་གཉིས་མེད་སྤྱོད་པའི་དོན་༎
ངོ་མཚར་ཡུལ་ཀུན་རྨད་དུ་བྱུང་༌༎
ཇི་ལྟར་འགྲོ་ཉལ་འདུག་པ་དང་༌༎
སྤྱོད་ལམ་གང་ཚེ་གནས་པའི་དུས་༎
སྐུ་གསུང་ཐུགས་ཀྱི་བརྟུལ་ཞུགས་མཆོག་། ཀུན་རྒྱུད་རྣམ་གསུམ་དག་པ་ཡི་༎
ཕྱག་རྒྱ་སྔགས་དང་ཏིང་འཛིན་གྱིས་༎
ཞིང་ཁམས་ཐམས་ཅད་རྣམ་སྦྱངས་ཏེ་༎
ཡང་དག་བསྲུངས་པས་འགྲུབ་པར་འགྱུར་༎
དམ་ཚིག་རྣམ་པར་ཉམས་པ་དང་༌༎
མཐུ་དབང་བྱིན་རླབས་མེད་པ་དག་། ཕྱག་རྒྱའི་དཀྱིལ་འཁོར་བརྟན་གནས་ཤིང་༌༎
ཀུན་ནས་བསྲུང་བའི་འཁོར་ལོར་ལྡན་༎
ཐབས་དང་ཤེས་རབ་གནས་འཇུག་པའི་༎
སངས་རྒྱས་དོན་ཡོད་གྲུབ་པའི་མཆོག་། ཡང་དག་སྦྱོར་བས་ཀུན་དགུག་ཅིང་༌༎
མ་ལུས་འདུས་པའི་ཐིག་ལེ་ཉིད་༎
དམ་ཚིག་ཆེན་པོའི་ལྕེ་ལ་བཞག་། སྐུ་གསུང་ཐུགས་ཀྱི་མཚན་མ་ཡིས་༎
རིམ་པར་གནས་སྦྱངས་དབང་བསྐུར་ཞིང་༌༎
སངས་རྒྱས་ཀུན་གྱི་བྱིན་རླབས་མཆོག་། ཀུན་ནས་འདུས་པའི་ཚུལ་བསྒོམས་ན་༎
རྣམ་གསུམ་རྫོགས་པའི་ཚུལ་འདིས་ནི་༎
དཀྱིལ་འཁོར་ཀུན་ནས་སྐལ་བ་མཉམ་༎
འདོད་པ་ཐམས་ཅད་བསྐང་བ་དང་༌༎
དམ་ཚིག་མཆོག་རྣམས་རྫོགས་པར་འགྱུར་༎
ཁ་ཟས་སོགས་ཀྱིས་དུབ་པ་ཡང་༌༎
སྤྱི་བོར་ཟླ་དཀྱིལ་བདུད་རྩི་ལྔ་༎
ཡི་གེ་ལྔ་འོད་འབར་བའི་མཐུས་༎
རིགས་དང་རིགས་བཅས་ཞིང་ཁམས་རྣམས་༎
རྣམ་པར་སྦྱོར་བས་རྫོགས་པ་ཉིད་༎
མཚན་མ་ཕྲ་མོ་སྐུ་ཡི་ཚོགས་༎
ཀུན་ནས་སྤྲོ་ཞིང་བསྡུ་བའི་མཐུས་༎
ཕྱོགས་བཅུའི་རིགས་རྣམས་བདག་པོ་ཉིད་༎
དཀྱིལ་འཁོར་ཀུན་གྱི་འབྱུང་གནས་༄༅༎
གཙོ་༎
བདུད་རྩི་བཅུར་རྣམས་རབ་རྫོགས་པའི་༎
བྱང་ཆུབ་སེམས་ཚོགས་སྙིང་པོ་ཉིད་༎
ཡང་དག་བསྡུས་པས་རྒྱས་པར་འགྱུར་༌༎
ཀུན་ཏུ་ཚིམས་པའི་སྟོབས་ཀྱིས་ནི་༎
རྡོ་རྗེ་འཛིན་དང་སྐལ་མཉམ་འགྱུར་༎
ལོངས་སྤྱོད་འདོད་ཀུན་བྲལ་བ་ཡིས་༎
དེ་དག་རྒྱས་པ་འགྲུབ་བྱའི་ཕྱིར་༎
རིན་ཆེན་འབྱུང་གནས་ཏིང་འཛིན་མཆོག་། རིན་ཆེན་བུམ་པ་བཟང་པོ་ལས་༎
ཡང་དག་བདེན་པའི་མཐུ་བརྗོད་ཅིང་༌༎
ཇི་སྲིད་མེ་ཏོག་ཕྲེང་བ་ཡི་།
བདུད་རྩིའི་ཆུ་རྒྱུན་བཟང་པོ་ཉིད་༎
འདོད་པ་ཐམས་ཅད་དབང་མཛད་པའི་༎
གསང་སྔགས་ཕྱག་རྒྱས་རྣམ་པར་སྤེལ་༎
རིན་ཆེན་རིགས་ཚོགས་ཐམས་ཅད་ཀྱི་༎
བྱིན་རླབས་ཡོན་ཏན་ཀུན་བསྡུས་ཏེ་༎
གནས་ལྔ་དག་ཏུ་སྦྱོར་བྱས་པས་༎
ཐམས་ཅད་རབ་ཏུ་རྫོགས་པར་འགྱུར་༎
འཁོར་ལོས་སྒྱུར་རྒྱལ་གནས་ཆེན་འགྲུབ་༎
ཡང་དག་སངས་རྒྱས་ཀུན་དང་མཉམ་༎
ཚེ་དབང་བྱིན་རླབས་ཉམས་པ་དག་། མཐའ་ཡས་མགོན་པོ་དཔག་མེད་སྐུ་༎
མཛོད་སྤུ་རིན་ཆེན་གཞལ་ཡས་སུ་༎
བྱང་ཆུབ་སེམས་ཉིད་ཨུ་ཤའི་གཟུགས་༎
འོད་གསལ་ཁ་དོག་ལྔ་དང་ལྡན་༎
རིགས་ཀྱི་ཕྱག་རྒྱས་བརྟན་བྱས་ཏེ་༎
ཆགས་པའི་ཡུལ་བཅས་དབང་གི་སྐུས་༎
ཁྲོ་བོ་མཚོན་ཆའི་ཕྲེང་བར་བཅས་༎
ཡང་དག་སྲུང་བས་བསྲུང་བྱས་ཏེ་༎
མི་མཐུན་ལས་ཀུན་རྣམ་པར་འཇོམས་༎
ཁྲོ་བོའི་སྤྲུལ་པ་བསམ་ཡས་དང་༌༎
ཕྱག་རྒྱའི་མཚན་མ་ཐམས་ཅད་ཀྱིས་༎
ཡུལ་ཀུན་གནས་བཅས་བཤིག་བྱས་ཏེ་༎
མཁའ་མཛོད་དྲ་བའི་ལས་ཆེན་པོ་༎
རྣམ་པར་སྤེལ་བར་རྒྱས་པ་དག་། སངས་རྒྱས་ཀུན་གྱི་མདངས་ལྡན་པའོ་༎
སྤྲུལ་པའི་ཕྲེང་བ་འོད་དང་བཅས་༎
བཀྲ་ཤིས་གཡུང་དྲུང་དཔལ་བེའུ་མཆོག་། བུམ་པ་བཟང་དང་གདུགས་ཀྱི་མཚན་༎
མི་ཤིགས་རྡོ་རྗེ་སྙིང་པོའི་སྐུ་༎
ཕྱག་རྒྱའི་བཀོད་པ་མཐའ་ཡས་ཤིང་༌༎
ཚེ་དབང་རིགས་ཀུན་རྒྱས་མཛད་དེ་༎
ཕྱོགས་ཀུན་བསྲུང་བ་བླ་ན་མེད་༎
ཡིད་བཞིན་ནོར་བུ་ཐེག་པའི་མཆོག་། འདོད་པའི་གནས་མལ་ཐམས་ཅད་དུ་༎
དཀྱིལ་འཁོར་འབྲེལ་བས་ཆགས་པའི་གནས་༎
བཟའ་བཏུང་ལོངས་སྤྱོད་ཐམས་ཅད་ལ་༎
རིགས་ཀྱི་འཁོར་ལོ་བླ་ན་མེད་༎
སྐུ་གསུང་ཐུགས་ཀྱི་ས་བོན་གྱིས་༎
འཕྲོ་འདུའི་བྱིན་རླབས་སྤྲུལ་པའི་ཚོགས་༎
གནས་ཀུན་ཉེ་བར་བསྒྱུར་བྱེད་ཅིང་༌༎
འདོད་པའི་ལོངས་སྤྱོད་ལྷ་མོར་བཅས་༎
སངས་རྒྱས་ཐེག་པ་ཀུན་གྱི་བདག་། དབྱིངས་དང་ཡེ་ཤེས་མཉམ་སྦྱོར་ཞིང་༌༎
ལྔ་གཉིས་རྫོགས་པའི་འོད་ཟེར་དང་༌༎
ཉི་ཤུ་རྩ་ལྔའི་འོད་ཟེར་གྱིས་༎
དོན་ཀུན་གསང་བའི་བདག་པོ་ལས་༎
སྦྱོར་བའི་ཡན་ལག་བདུན་དུ་སྣང་༌༎
གཉིས་མེད་གཉིས་སུ་འཕྲུལ་པ་ཡི་༎
རྒྱལ་བ་ཀུན་འབྱུང་བདག་ཉིད་དོ་༎
ཀུན་ཏུ་བསྲུང་བའི་ཕྱག་རྒྱ་ཡིས་༎
གནས་རྣམས་ཀུན་ཏུ་རྒྱས་གདབ་ཅིང་༌༎
ཅོད་པན་ཕྲེང་བ་མྱུ་གུར་བཅས་༎
རང་གི་དམ་ཚིག་རྫོགས་པའི་མཆོག་། གནས་དྲུག་སྣ་ཚོགས་རྡོ་རྗེ་ལས་༎
ཁྲོ་བོ་ཡབ་ཡུམ་སྦྱོར་བའི་རྒྱ་༎
རིན་ཆེན་ཕྲེང་བ་རྡོ་༄༅༎
རྗེས་མཚན་༎
རྒྱ་མདུད་གནས་ཀུན་བརྟན་པ་ཉིད་༎
དབུ་རྒྱན་རིགས་ལྔའི་མཚན་མས་མཛེས་༎
སངས་རྒྱས་ཀུན་རྫོགས་དབང་བསྐུར་མཆོག་། སྣ་ཚོགས་བ་དན་ཕྲེང་སོགས་བཀླུབས་༎
གྲོང་ཁྱེར་བཟང་པོའི་གནས་འདི་རུ་༎
བསོད་ནམས་ཡེ་ཤེས་ཚོགས་རྫོགས་པའི་༎
ལྷ་མོའི་མཆོད་པ་བླ་ན་མེད་༎
ཐབས་ལ་ཤེས་རབ་རོལ་པ་དང་༌༎
ཐབས་ཀྱིས་ཤེས་རབ་རོལ་པ་ཉིད་༎
འཇུག་པ་རྒྱུ་དང་འབྲས་བུ་མཆོག་། བྱ་བ་རྫོགས་པའི་ཕྱག་རྒྱ་ཡིས་༎
ཡང་དག་འཕོ་བ་བརྟན་མཛད་ཅིང་༌༎
ཕྱོགས་མཚམས་གནས་ཀུན་འཇུག་པའི་ཚུལ་༎
མི་གཉིས་རྡོ་རྗེའི་ཚིག་ལྡན་པས་༎
གླུ་གར་དབྱངས་ཀྱིས་ཀུན་བསྐྱོད་ཅིང་༌༎
ཡན་ལག་རོལ་པའི་འཁོར་ལོ་དག་། རྣམ་པར་སྦྱང་བའི་བྱང་ཆུབ་སེམས་༎
མཚན་ལྡན་པདྨའི་ཕོ་བྲང་སྡུད་༎
བདུད་རྩི་རྣམ་པ་ལྔ་དང་བཅས་༎
བྱིན་རླབས་བསྒྲུབས་པས་གསལ་བ་ཉིད་༎
བདེ་བ་ཆེན་པོའི་གནས་རྣམས་སུ་༎
རོལ་པ་བརྟུལ་ཞུགས་གར་བསྒྱུར་ཞིང་༌༎
ལྷ་མོའི་ཚོགས་ཀྱི་གར་དང་དབྱངས་༎
སྤྲུལ་པའི་དོན་ཀུན་སྤྱོད་པའི་མཆོག་། བསོད་ནམས་ཚོགས་ཀྱི་འཁོར་ལོ་ཡིས་༎
ལུས་ངག་རྒྱུད་བཅས་དག་འགྱུར་ཞིང་༌༎
རྣམ་གྲོལ་དཀྱིལ་འཁོར་རྫོགས་པའི་མཆོག་། ཡེ་ཤེས་ཚོགས་མཆོག་མཐའ་ཡས་པའོ་༎
ཀུན་ཏུ་སྨོན་ལམ་མ་འགགས་པས་༎
མཚན་མའི་ཡུལ་ཀུན་སྦྱོར་བྱེད་ཀྱང་༌༎
ཟག་བཅས་སྤྱད་པའི་རྟོགས་ལས་བྱུང་༌༎
ཁམས་གསུམ་འབྲས་བུ་ལས་དང་བཅས་༎
ཐུགས་རྗེ་ཡེ་ཤེས་བྱིན་རླབས་མཐུས་༎
གཉིས་མེད་དངོས་གྲུབ་འབྲས་བུ་རྣམས་༎
ཡུལ་ཀུན་རྫོགས་པའི་སྟོབས་ཀྱིས་ནི་༎
ཟག་པ་མེད་པའི་བདེ་འབྱུང་ཞིང་༌༎
རང་གི་ངོ་བོ་གསལ་བར་བྱེད་༎
སྤྱོད་པ་རྣམ་པར་གྲོལ་བའི་མཆོག་། རྒྱལ་བའི་མཛད་པ་ཀུན་རྫོགས་པའོ་༎
རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་གསང་བའི
སྙིང་པོ་དེ་ཁོ་ན་ཉིད་རོལ་པ་ཆེན་པོའི
རྒྱུད་ལས་། སྤྱོད་པ་བསྟན་པའི་ལེའུ་སྟེ་བཅུ་གཉིས་པའོ་༎།
། དེ་ནས་འཁོར་གྱི་ཚོགས་རྣམས་ཀྱིས་༎
སངས་རྒྱས་ཀུན་གྱི་དཀྱིལ་འཁོར་ལ་༎
རབ་ཏུ་བརྟགས་པས་འཇུག་གྱུར་ཅིང་༌༎
བྱིན་རླབས་ཡུལ་ཀུན་རྣམ་པར་འཇུག་། རང་གི་ཡེ་ཤེས་ཇི་ལྟ་བར་༎
དེ་དག་སྣང་བ་བསམ་མི་ཁྱབ་༎
ཆོས་ཀྱི་རྒྱུན་གྱི་བྱ་བ་དག་། མངོན་པར་སྤྱད་པས་རྒྱ་ཆེན་རྫོགས་༎
ངོ་མཚར་ཡ་མཚན་གནས་ལ་འཇུག་། སངས་རྒྱས་ཐམས་ཅད་བསྟན་པའི་གནས་༎
རྣམ་པར་སྦས་པས་གསང་བའི་ཚུལ་༎
ཕྱག་རྒྱ་ཐབས་ཚོགས་ཆོ་ག་ཀུན་༎
བསྟན་པའི་གནས་སུ་འབྱུང་འཇུག་ཐིམ་༎
ཀུན་ཏུ་བཟང་པོའི་དཀྱིལ་འཁོར་ནི་༎
ཡང་དག་ཡི་གེའི་དཔེ་ལས་འདས་༎
དགོངས་པ་ཡེ་ཤེས་བླ་མེད་པ་༎
བྱ་བའི་འཁོར་ལོ་བསམ་མི་ཁྱབ་༎
སྐུ་ཡི་སྐུ་སྟེ་སྐུ་མཆོག་ཉིད་༎
མཉམ་པ་ལྔ་ཡི་བདག་ཉིད་ལ་༎
ཕྱག་རྒྱའི་དཀྱིལ་འཁོར་ཀུན་འཇུག་ཅིང་༌༎
སུམ་ཅུ་རྩ་གཉིས་རྫོགས་པ་ཡི་༎
བསྙེན་བསྒྲུབ་ཡན་ལག་གནས་ཆེན་པོ་༎
ཨ་ཧ་༄༅༎
ཨ་ཤའི་སྦྱོར་ལྡན་པས་༎
འཇིགས་བྱེད་ཡ་ཧ་ཙ་ཏའི་མཐའ་༎
ཕོ་བྲང་མ་བཅས་པདྨའི་དབྱིངས་༎
བ་ཏ་བ་ར་སྭ་ཧ་ཛ་།
རྒྱུ་ཡི་འཇུག་པ་རྣམ་བདུན་གྱིས་༎
རྐྱེན་གྱི་ནམ་མཁའ་རྣམ་པར་དག་། ཡང་དག་ཉེ་བར་བསགས་པའི་རྒྱུན་༎
དྲུག་དང་དྲུག་བཅས་མཐའ་རྣམས་འགོག་། འབྲས་བུ་དེར་གནས་མཐུན་པའི་ཆོས་༎
རྣམ་གསུམ་སྦྱོར་བའི་སྟོབས་ཀྱིས་རྫོགས་༎
ཉམ་ང་མེད་པའི་ཐབས་རྣམས་ཀྱིས་༎
རྒྱལ་བའི་ཕོ་བྲང་བཅུ་དྲུག་གནས་༎
ཟླ་ཕྱེད་ཡོངས་སུ་རྫོགས་པ་ཡི་༎
དཀྱིལ་འཁོར་གསལ་བ་ཆེར་རྒྱས་འགྱུར་༎
མཚན་མ་སྣ་ཚོགས་ཏིང་འཛིན་དངོས་༎
དེ་དག་གནས་ཀུན་ལྷུན་གྲུབ་པའི་༎
རིགས་ཀྱི་ཡི་གེ་བཟང་པོའི་ཚོགས་༎
མཚན་མ་མེད་པའི་ཏིང་འཛིན་མཆོག་། སངས་རྒྱས་ཐེག་པ་མདོར་བསྡུས་ཏེ་༎
ཡུལ་དང་ཡུལ་ཅན་གཉིས་མེད་པར་༎
བྱང་ཆུབ་སེམས་བསགས་ཆ་རྒྱས་པས་༎
རང་བཞིན་རྣམ་དག་དཀྱིལ་འཁོར་མཆོག་། མི་རྟོག་ངོ་བོར་དབྱིབས་དང་བྲལ་༎
རབ་སྦྱངས་སྤྱོད་པས་རྫོགས་འགྱུར་ཞིང་༌༎
ཕོ་བྲང་ཡི་གེའི་ཆ་བྲལ་བ་༎
ཡུལ་ཀུན་སྦྱངས་པའི་ཏིང་འཛིན་ནི་༎
དཀྱིལ་འཁོར་བདག་དང་གཞན་པའི་རྒྱུད་༎
ཀུན་ནས་སྒྱུ་འཕྲུལ་དྲྭ་བའི་དངོས་༎
ཐ་དད་ཡུལ་གཉིས་བསམ་ཡས་པའི་༎
ཕྲེང་བ་ཆ་དང་ཆ་ལས་འདས་༎
དམིགས་པ་ཀུན་ནས་འཇུག་པའི་རྒྱུན་༎
དེ་མཐའ་སྤྲོས་དང་བསྡུ་བའི་ཚུལ་༎
མཉམ་ཉིད་རྟོགས་པ་རྣམ་ལྔ་ཡི་༎
ཕྱག་རྒྱ་རྫོགས་པ་ཐིག་ལེའི་ཚུལ་༎
རང་གི་གནས་འཇུག་ཐིག་ལེའི་རྒྱུ་༎
འཁོར་ལོའི་ཚུལ་བཞིན་འཇུག་པའོ་༎
ཇི་སྲིད་དངོས་གྲུབ་སྙིང་པོ་མཆོག་། རབ་ཏུ་རྟོགས་པ་རྣམ་བཞི་ཡིས་༎
བྱེ་བྲག་ཡུལ་ཚོགས་གཉིས་མེད་པར་༎
སྣང་བ་རྣམ་པར་དག་པའི་ཚུལ་༎
ཉེ་བར་བསྡུས་པས་རྫས་བྱས་ཏེ་༎
དམ་ཚིག་དཀྱིལ་འཁོར་མཉམ་ལྡན་པ་༎
ཐུགས་རྗེ་འབྱུང་བའི་བདག་པོ་ཉིད་༎
ཡེ་ཤེས་སེམས་དཔའ་སྔགས་ལམ་ལས་༎
དམ་ཚིག་འཕྲོ་འདུའི་བྱེ་བྲག་གིས་༎
ཡན་ལག་གནས་ཀུན་རྫོགས་འགྱུར་ཞིང་༌༎
འོད་ཀྱི་ཐིག་ལེ་རྣམ་པར་དག་། བུ་གའི་ཚོགས་རྣམས་ཐམས་ཅད་དང་༌༎
དབང་པོ་དྲུག་གི་གནས་ཁྱབ་ཅིང་༌༎
རྟེན་དང་བརྟེན་པའི་ཡེ་ཤེས་ཚོགས་༎
ཏིང་འཛིན་སེམས་དཔའ་བདག་ཉིད་དོ་༎
ས་བོན་ཟླ་བ་ཐིག་ལེར་བཅས་༎
ཡང་དག་སྦྱངས་པས་རྫོགས་པའི་སྐུ་༎
བྱང་ཆུབ་གནས་ཀྱི་རྒྱན་ལྡན་ཞིང་༌༎
མཐར་ཕྱིན་སངས་རྒྱས་ཀུན་གྱི་ཐུགས་༎
དུས་གསུམ་རྒྱུན་གྱི་ཏིང་ངེ་འཛིན་༎
ངོ་བོ་གཅིག་ཉིད་སྣ་ཚོགས་མདངས་༎
ཐབས་ཀྱི་འཕྲུལ་པ་མཐའ་ཡས་ཏེ་༎
སངས་རྒྱས་དྲུག་གི་མཛད་བཅས་པས་༎
དཀྱིལ་འཁོར་བླ་ན་མེད་པའི་མཆོག་། ཡེ་ཤེས་དཀྱིལ་འཁོར་ཐམས་ཅད་ཀུན་༎
དགའ་མགུ་དངས་པས་མཉེས་བྱས་ཏེ་༎
འཁོར་ལོ་ཆ་ཤས་གཉིས་ཀྱི་ཚུལ་༎
གསོལ་འདེབས་སྔགས་དང་ཕྱག་རྒྱ་ཡིས་༎
རང་གི་ཡུལ་དུ་གཤེགས་གསོལ་ཞིང་༌༎
དུས་རིང་འགྲོ་ལ་༄༅༎
གཟིགས་པའི་མཐུས་༎
ཇི་སྲིད་བཀོད་པ་རྒྱ་ཆེན་དོན་༎
ཕ་རོལ་ཕྱིན་པའི་ཚོགས་རྣམས་ཀྱི་༎
སངས་རྒྱས་ཐེག་པ་བསྟན་པར་བྱེད་༎
སྦྱིན་སོགས་ཚུལ་ཁྲིམས་ཟོད་པ་དང་༌༎
བརྩོན་འགྲུས་བསམ་གཏན་ཤེས་རབ་སོགས་༎
ཐབས་སྟོབས་སྨོན་ལམ་ཡེ་ཤེས་ཀྱི་༎
བྱ་བ་ཆེན་པོས་གཞན་རྒྱུད་སེལ་༎
ཡང་དག་མཉམ་ཉིད་ཡེ་ཤེས་ཆེ་༎
འགྲོ་རྣམས་རྡོ་རྗེ་འཛིན་པའོ་༎
གནས་ཀུན་མངོན་པར་སྦྱོར་བྱས་ཏེ་༎
ཐབས་དང་ཤེས་རབ་སྦྱོར་བའི་བདག་། གཉིས་མེད་འཕྲུལ་པས་བསམ་ཡས་པ་༎
དེ་དག་རྣམ་པར་རྫོགས་པ་ཡི་༎
བྱང་ཆུབ་ཡན་ལག་རིན་ཆེན་རྫས་༎
རང་གི་གནས་དང་གནས་མེད་གཞན་༎
སྤྱོད་པའི་རྒྱུན་གྱིས་བཀོད་བྱས་ཏེ་༎
ཆུ་བོ་རྒྱུན་གྱི་ཚུལ་འཇུག་པ་༎
རྣམ་པར་གྲོལ་བ་ཐེག་པའི་མཆོག་། འགྲོ་བ་ཐམས་ཅད་རིན་ཆེན་རྫས་༎
ནམ་མཁའ་ལ་གནས་བྷ་ག་ཉིད་༎
རྡོ་རྗེ་འཛིན་པ་བཅོམ་ལྡན་འདས་༎
དཀྱིལ་འཁོར་ཆེན་པོར་དབང་བསྐུར་ཞིང་༌༎
དམ་ཚིག་གསང་བ་ལ་གནས་ཏེ་༎
ཀུན་ནས་སྨིན་པའི་བྱིན་རླབས་ཀྱིས་༎
དེ་དག་མཐའ་དང་ཚུལ་གཞན་གྱིས་༎
གྲོང་ཁྱེར་མཆོག་རྣམས་སྤྲུལ་པ་ཡི་༎
ལོངས་སྤྱོད་གནས་ཆེན་མངོན་དགའ་བ་༎
རྡོ་རྗེ་རིན་ཆེན་པདྨའི་ཚོགས་༎
རབ་སྦྱངས་དམིགས་པས་འགྲུབ་འགྱུར་ཞིང་༌༎
བཅུ་དྲུག་ཆ་ཤས་རྣམ་པར་འཕེལ་༎
རབ་ཏུ་སྦྱར་བའི་ཡུལ་འདི་ནི་༎
དམ་པའི་ཡེ་ཤེས་འཇུག་པའི་གནས་༎
བྱ་བའི་འཁོར་ལོས་གཞན་རྒྱུད་སེལ་༎
དོན་ཀུན་རྫོགས་པའི་ཐིག་ལེ་ཉིད་༎
རང་བྱུང་གནས་སུ་བསྟན་པ་ཡིན་༎
ཞེས་བཀོད་པ་རྒྱ་ཆེར་ཁྱབ་པར་མཛད་དོ་༎
རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་གསང་བའི
སྙིང་པོ་དེ་ཁོ་ན་ཉིད་རོལ་པ་ཆེན་པོའི
རྒྱུད་ལས་། སྦས་པ་གསང་བའི་ཚུལ་ལ་འཇུག
པའི་ལེའུ་སྟེ་བཅུ་གསུམ་པའོ་༎ ༎ སྒྱུ་འཕྲུལ
ངོ་མཚར་བཤད་པའི་དྲྭ་བ་གསང་བའི་སྙིང་པོ
དེ་ཁོ་ན་ཉིད་ངེས་པ་ལས་།
རོལ་པ་ཆེན་པོའི་རྒྱུད་ཅེས་བྱ་བ་རྫོགས་སོ་༎།
། རྒྱ་གར་གྱི་མཁན་པོ་བི་མ་ལ་མི་ཏྲ་དང་༌༎
