(༢༢)༄༅༎ འཇོམས་བྱེད་ནད་ལ་གཞོམ་བྱེད་ཕྱིར་༎
སྣ་ལྔ་ཚོན་གྱིས་འདབ་མས་དགབ་༎
བསྙེན་པ་ཉིད་དུ་ཡང་དག་ལྡན་༎
ཀློང་དྲུག་སྔགས་དྲུག་ལྷ་དྲུག་དང་༌༎
རྫས་དྲུག་ལས་རྣམས་མ་ལུས་བྱ་༎
བསྙེན་བསྒྲུབ་དྲོད་དུ་གྱུར་པ་དང་༌༎
ནད་རྣམས་མ་ལུས་དབབ་པར་བྱ་༎
དེས་ནི་འཁོར་བ་གཏིང་ནས་སྐེམས་༎
ཉོན་མོངས་འཇོམས་པར་ཡང་དག་བཤད་༎
ལས་རྣམས་མ་ལུས་གྲུབ་བྱའི་ཕྱིར་༎
སྲེག་པའི་ཀློང་དྲུག་ཡང་དག་བསྟན་༎
ཕྲིན་ལས་ལས་རྣམས་བྱ་བའི་ཀློང་༌༎
འཛབ་ཚོགས་གཉིས་ནི་དྲག་པོའི་ཀློང་༌༎
བསྲེག་ཅིང་མཆོད་དེ་བསྟབ་པའི་ཀློང་༌༎
དགུག་ཅིང་བསྟིམ་དང་གདབ་སྟེ་བརྡུང་བའི་ཀློང་༌༎
མཉེས་བྱེད་མཆོད་པ་འབུལ་བའི་ཀློང་༌༎
གཟིར་གནོན་ཁྲོ་བོའི་སྟངས་སྟབས་ཀློང་༌༎
བསྲེག་པའི་ཀློང་དྲུག་ཉོན་མོངས་དག་པར་བསྲེག་། ཐུགས་རྗེ་མེ་ཡི་བྱིན་བརླབས་ཡིན་༎
གདུག་པ་མེ་ལ་རབ་ཏུ་བསྔགས་༎
དྲག་པོ་མེ་ཡི་ལས་བྱའི་ཕྱིར་༎
ཀློང་དྲུག་ལས་འདི་རྣམ་པར་བསྟན་༎
ཕྲིན་ལས་བྱ་བ་ལས་ཀྱི་ཀློང་༌༎
འཛབ་དང་ཚོགས་གཉིས་དྲག་པོའི་ཀློང་༌༎
དྲག་པོ་སྒྲོལ་བ་དུས་ཀྱི་ཀློང་༌༎
ཚིག་བཤད་དྲག་པོ་གྱེར་གྱི་ཀློང་༌༎
དྲག་པོའི་སྔགས་རྣམས་འཕང་བའི་ཀློང་༌༎
དམོད་པ་བྲལ་བའི་ཀློང་དང་དྲུག་། ཀློང་དྲུག་དྲག་པོ་འཕང་བའི་ཀློང་༌༎
ལམ་བསྟན་ཟོར་གྱི་ཀློང་དྲུག་ཡིན་༎
ལམ་རྣམས་ཡང་དག་འགྲུབ་པར་འགྱུར་༎
ཉོན་མོངས་འཁོར་བ་གནན་པའི་ཕྱིར་༎
གནན་པའི་ཀློང་དྲུག་འདི་ལྟ་སྟེ་༎
ཕྲིན་ལས་བྱ་བ་ལས་ཀྱི་ཀློང་༌༎
འཛབ་དང་ཚོགས་གཉིས་དྲག་པོའི་ཀློང་༌༎
བརྒྱ་དང་བརྒྱད་ནི་གདབ་པའི་ཀློང་༌།
ཁྱད་པར་བལ་ཚོན་བྱད་ཀྱི་ཀློང་༌༎
བསྐྱེད་དང་སྤྱན་དྲང་གཏད་པའི་ཀློང་༌༎
ཕོ་བྲང་སྟངས་སྟབས་གནན་པའི་ཀློང་༌༎
ཀློང་དྲུག་གནན་པ་ལས་ཀྱི་མཆོག་། ལས་གསུམ་ཕྲིན་ལས་མཚོན་པའི་ཕྱིར་༎
འདི་ཉིད་དྲག་པོའི་ཕྲིན་ལས་ཡང་དག་བསྟན་༎
བྱ་བ་གསུམ་དུ་ཡང་དག་བསྟན་༎
རྣལ་འབྱོར་གང་ཞིག་གཙོར་འཛིན་པ་༎
གཞུང་དང་ལྡན་པའི་གཏོར་མ་ལ་༎
སྟོང་པ་ཆེན་པོ་ཆོས་ཀྱི་མཆོག་། ཧུམ་ལས་སྔགས་ཀྱིས་གཙོ་བོར་བསམ་༎
ཧུམ་གཉིས་འཁོར་གཉིས་རབ་ཏུ་བསམ་མོ་༎
ཛཧཧུམ་བམ་ཧོཧས་སྤྱན་དྲངས་ནས་།
ཧུམ་གསུམ་བསྟིམ་པའི་ལས་རྣམས་བྱ་༎
གཏོར་མ་ཧུམ་གསུམ་ལྷ་མོ་དྲུག་། རྩ་སྔགས་གཞུགས་ལ་བསྟབ་སྔགས་གདགས་༎
ཉི་ཤུ་རྩ་གཅིག་སྔགས་ཀྱིས་བསྟབ་༎
ཕྲིན་ལས་བཅོལ་བའི་ལས་རྣམས་བྱ་༎
དེ་བཞིན་དུ་བྱས་རྫས་ཀྱིས་མཆོད་༎
བྱང་ཆུབ་སེམས་ཀྱི་རང་བཞིན་ནི་༎
ཆགས་པ་མེད་པས་ཞེ་འདོད་མེད་༎
མཉམ་པ་ཉིད་དུ་བཞག་པས་ན་༎
ཐམས་ཅད་ཡེ་གྲུབ་གཏོར་མ་ཡིན་༎
འབྲས་བུ་ཡེ་ཤེས་ཚོགས་སུ་འགྱུར་༎
ཚོགས་བསག་རིམ་པ་རྣམ་པ་གཉིས་༎
ཡང་དག་ཉིད་དུ་རྣམ་པར་བཤད་༎
རྡོ་རྗེ་ཕུར་པ་ཆེན་པོ་གཏོར་མའི་རྒྱུད་ལས་༎
དྲག་པོ་གཏོར་མས་གདུག་པ་བཏུལ་བའི་ལེའུ་སྟེ་བཞི་པའོ་༎།
། དེ་༄༅༎
ནས་བཅོམ་ལྡན་འདས་ལས་ཐམས་ཅད་པའི་ཏིང་ངེ་འཛིན་ལ་སྙོམས་པར་ཞུགས་ནས་༎
ལས་ཀྱི་དོན་བསྟན་པ་འདི་ལྟ་བུ་༎
དང་པོ་བྱང་ཆུབ་སེམས་བསྐྱེད་དེ་༎
བུམ་པ་ཁ་རྒྱན་མགུལ་ཆིངས་བཅས་༎
སྨན་ལྔ་འབྲུ་ལྔ་རིན་ཆེན་ལྔ་༎
སྤོས་ལྔ་སྙིང་པོ་ལྔ་དག་དང་༌༎
བགེགས་བསྐྲད་དྲི་ཡིས་ཡང་དག་གདུག་། ལྷ་རྣམས་བསྐྱེད་པའི་རིམ་པ་ཡང་དག་བྱ་༎
སྤྱན་དྲངས་དབང་བསྐུར་མཆོད་པར་བསམ་༎
བསྐུལ་དང་འཛབ་དང་རིམ་པ་ནི་༎
ཉི་ཤུ་རྩ་གཅིག་སྔགས་རྣམས་ལ་༎
གདབ་པའི་སྔགས་ཀྱིས་ཡང་དག་བསྒྲུབས་༎
གཉིས་པ་བསྡུས་ཤིང་བུམ་པར་ཐིམ་༎
མཚན་མ་བརྟན་པོ་བྱུང་བ་དང་༌༎
བུམ་པ་སྐུ་གསུང་ཐུགས་དབང་བསྐུར་༎
ཉི་ཤུ་རྩ་གཅིག་སྔགས་རྣམས་ཀྱིས་༎
ཅིས་ཀྱང་མི་ཚུགས་ཚེ་དབང་བསྐུར་༎
འཆི་མེད་ཚེ་ཡི་དབང་དང་ལྡན་༎
རབ་ཏུ་བརྟན་འགྱུར་དབང་དང་ལྡན་༎
བདུད་པོ་པདྨ་དབང་ཕྱུག་དང་༌༎
བདུད་མོ་གར་གྱི་དབང་ཕྱུག་གཉིས་༎
དཔག་བསམ་ཤིང་གི་སྐེད་པ་ལ་༎
འདུས་བྱས་བུ་ནི་བཅུ་གཅིག་བྱུང་༌༎
གནོད་སྦྱིན་བཅུ་གཅིག་རབ་ཏུ་གྲུབ་༎
འགྲོ་བ་ཀུན་གྱི་དོན་བྱའི་ཕྱིར་༎
ཐོད་པ་བཅུ་གཅིག་མནན་པའི་རྫས་༎
གནད་དུ་བསྟན་པའི་ས་རྣམས་ནི་༎
མི་འགྱུར་གཏན་དུ་གནན་པའི་ས་༎
དབུས་སུ་སྙིང་པོ་ཏྲི་རྣམས་བྲི་༎
འཁོར་ལོ་དྲུག་ལ་སྔགས་དྲུག་བྲི་༎
གནད་པའི་ལིངྒར་ཤེས་པར་བྱ་༎
སྤྱི་ལྟར་ཤེས་པ་རབ་ཏུ་གཅེས་༎
སྔོན་དམར་དཀྲི་ཤིང་རེ་བས་གཏུམ་༎
བྱ་བའི་ལས་རྣམས་བྱས་པ་དང་༌༎
གང་ཡིན་གནན་པ་དག་ཏུ་གནན་༎
དོན་རྣམས་མ་ལུས་འགྲུབ་པར་འགྱུར་༎
དེ་ཡིས་འགྲོ་བ་རབ་ཏུ་མོས་༎
གདུག་པ་ཅན་གྱི་ཟིན་པ་ལ་༎
འབུམ་མམ་ལྷ་སྔགས་མང་བཟླས་ཏེ་༎
གང་ཡིན་བསྟན་པའི་ས་དེ་ལ་༎
རྩ་གསུམ་ལྕེ་ཡི་སྔགས་བཟླས་ལ་༎
ལྡག་ཅིང་ནད་རྣམས་ཞི་བར་འགྱུར་༎
འདག་པ་ཆུ་དག་གང་ཡང་རུང་༌༎
མང་དུ་བཟླས་པས་ནད་ལ་བསླན་༎
ནད་རྣམས་ཐམས་ཅད་ཞི་བར་འགྱུར་༎
ཕན་པའི་སྨན་ལ་སྔགས་བཏབ་ལ་༎
གང་ཡིན་ནད་ལ་གླན་པར་བྱ་༎
ནང་ནུབ་དུས་གསུམ་དག་ཏུ་གདབ་༎
རྡོ་རྗེའི་ལྕེ་ཡི་ནད་རྣམས་ཞི་༎
ལྷ་ཡི་ཏིང་འཛིན་རབ་ཏུ་གསལ་༎
དེས་ནི་གནོད་པའི་ནད་རྣམས་བཞི་༎
ནད་རྣམས་མ་ལུས་ཞི་གྱུར་ན་༎
གནས་ལྔ་བསྲུངས་ལ་བགེགས་རྣམས་བསྐྲད་༎
བསྲུང་བའི་རིམ་པ་རབ་ཏུ་འབྱུང་༌༎
ཉུང་དཀར་ཐལ་ཆེན་ལ་བསྔགས་ཏེ་༎
སོར་བཞི་བ་ཡི་གླང་མ་ལ་༎
འབྲུ་དགུ་གསུམ་སྔགས་རྣམས་བྲི་བྱ་སྟེ་༎
གདུག་པ་ཅན་གྱི་ཤིང་དག་ལ་༎
ཕུར་པ་སོར་བཞི་ཉུང་དཀར་གདགས་༎
ས་ཡ་དྲུག་འབུམ་མང་དུ་བཟླས་༎
དུས་རྣམས་ཀུན་ཏུ་སྲུང་མ་བསྐུལ་༎
དྲེགས་པ་མཆོད་ཅིང་ཆང་ཕུད་གཏོར་༎
མཐོ་བསྐོར་རྫས་རྣམས་རབ་ཏུ་སྦ་༎
ཉུང་དཀར་ཐལ་ཆེན་དེ་བཞིན་སྦ་༎
བཟླས་ཉུང་སྦྲེང་ཞིང་མཐའ་མ་བསྐོར་༎
དེ་བཞིན་རབ་ཏུ་བརྗོད་པར་བྱ་༎
བྱང་ཆུབ་སེམས་ནི་རབ་ཏུ་སྟོན་༎
སངས་རྒྱས་༄༅༎
རྣམས་ཀྱི་དགོངས་པ་ཡང་༌༎
འཁོར་བ་རྟོགས་ལས་ཡང་དག་བྱུང་༌༎
དུས་གསུམ་བྱང་ཆུབ་སེམས་ལས་འབྱུང་༌༎
བསྐལ་པ་སྟོང་དུ་རབ་བཙལ་ཀྱང་༌༎
སེམས་ཉིད་བྱང་ཆུབ་རྙེད་མི་འགྱུར་༎
གལ་ཏེ་སེམས་དེ་རྙེད་འགྱུར་ན་༎
དངོས་པོ་སྟོང་པར་ག་ལ་འགྱུར་༎
ཡང་དག་བསྟན་པའི་སྙིང་པོ་འདི་༎
བསྟན་པའི་སྙིང་པོ་དམ་པ་འདི་༎
སངས་རྒྱས་ཀུན་གྱི་རྙེད་མི་འགྱུར་༎
རྙེད་པར་ཀུན་བཟང་ཡོངས་མ་གསུངས་༎
ཀུན་ཏུ་བཟང་པོའི་ངང་ཉིད་ལས་༎
བསྟན་པ་འདི་དག་བརྗོད་ལས་འདས་༎
དེ་ཉིད་བརྗོད་པར་སུས་གསུངས་པ་༎
དེ་ནི་བརྗོད་པར་བསྟན་པ་མིན་༎
འདི་དང་འདི་རུ་བསྟན་པ་ནི་༎
གསུང་པའི་ངོ་བོར་བརྗོད་པ་མེད་༎
སུས་ཀྱང་ག་ལ་བཅིང་བ་མེད་༎
རང་རིག་རྣམ་རྟོག་བདག་ཏུ་འཛིན་༎
དེ་ཡིས་བཅིངས་པ་རབ་ཏུ་དམ་༎
སྐྱེ་མེད་ཆོས་དབྱིངས་དམ་པ་ལས་༎
རྩ་བའི་དཀྱིལ་འཁོར་དམ་པ་དང་༌།
ཁྲོ་བཅུའི་དཀྱིལ་འཁོར་དམ་པ་དང་༌༎
སྲས་མཆོག་དཀྱིལ་འཁོར་དམ་པ་དང་༌༎
སྤྱན་དྲང་མཆོད་པའི་དཀྱིལ་འཁོར་དང་༌༎
འཛབ་དང་ཚོགས་ཀྱི་དཀྱིལ་འཁོར་དང་༌༎
དྲག་པོ་ལས་ཀྱི་དཀྱིལ་འཁོར་དང་༌༎
བསྲེགས་པ་མེ་ཡི་དཀྱིལ་འཁོར་དང་༌༎
མནན་པ་ས་ཡི་དཀྱིལ་འཁོར་དང་༌༎
འཕང་བ་ཟོར་གྱི་དཀྱིལ་འཁོར་དང་༌༎
དབྱེ་བ་རྫས་ཀྱི་དཀྱིལ་འཁོར་དང་༌༎
ཕྱག་རྒྱ་མནན་པའི་དཀྱིལ་འཁོར་དང་༌༎
བསྲུང་བྱ་བཟློག་པའི་དཀྱིལ་འཁོར་དང་༌༎
འཆི་མེད་ཚེ་ཡི་དཀྱིལ་འཁོར་དང་༌༎
དཀྱིལ་འཁོར་བཅུ་བཞི་ཡང་དག་བསྟན་༎
ཧུམ་།
གྲུ་གསུམ་འབར་བའི་དཀྱིལ་འཁོར་དུ་༎
ཡབ་ཡུམ་དགྱེས་པའི་སྐུ་བསྐྱེད་ནས་།
གདུག་པ་འདུལ་ཞིང་རྔམ་པའི་ཞལ་༎
ཡེ་ཤེས་དྲུག་གི་ཕྱག་རྒྱ་ཅན་༎
ཞབས་བཞི་རྫུ་འཕྲུལ་བཞི་ཡི་ཞབས་༎
ཡུམ་དང་གཉིས་སུ་མེད་པར་བཞུག་། ཧུམ་མཛད
སྒྲ་འབྱིན་ཕག་དང་སྨིག་བུའི་མགོ་། རྣམ་རྒྱལ
སྙེམས་མ་སྟག་དང་བྱ་རྒོད་མགོ་། དབྱུག་སྔོན
སྡེར་མོ་གཡག་དང་བྱ་རོག་མགོ་༎
གཤིན་རྗེ་དུར་ཁྲོད་ཤ་བ་འུག་པའི་མགོ་།
མི་གཡོ་གཏུན་ཁུང་གཟིག་དང་ཁྭ་ཡི་མགོ་།
རྟ་མགྲིན་གཏུམ་མོ་བྱི་ལ་པུ་ཤུད་མགོ་།
གཞན་མིན་མདའ་སྙེམས་སྤྱང་མོ་ཁྲ་ཡི་མགོ་།
བདུད་རྩི་རླུང་འབྱིན་སེང་གེ་ཕ་ཝང་མགོ་ཁམས
གསུམ་གསོད་བྱེད་དྲེད་དང་སྲེ་མོའི་མགོ་། སྟོབས
ཆེན་བསྐྱེད་མ་དོམ་དང་བྱི་བའི་མགོ་། ཐུགས
དམ་གཉན་པོའི་དུས་ལ་བབ་།
ཧུམ་།
སྲས་ཀྱི་དམ་པར་དབང་བསྐུར་བའི་༎
མཐིང་ག་དཀར་བ་སྔོ་དང་དམར་༎
ནག་དང་ལྗང་སྔོན་སྐུ་མདོག་ཅན་༎
ཕུར་པ་གུ་གུལ་ལྕགས་ཀྱུ་འཛིན་༎
ཞགས་པ་དུག་གཏོར་ཐོ་བ་འཛིན་༎
གང་ཡིན་ཉམས་པ་ཕྱག་ན་བསྣམས་༎
སྐུ་སྟོད་ཁྲོ་བོ་ཆེན་པོ་ལ་༎
སྐུ་སྨད་ལྕགས་ཕུར་དབལ་དང་ལྡན་༎
གྲུ་གསུམ་ཨེ་ཡི་དཀྱིལ་འཁོར་ན་༎
རྩེ་མོ་ལྟ་བུར་རྣམ་པར་བསམ་༎
ཡེ་ཤེས་དབྱིངས་ཀྱི་ཕྱག་རྒྱ་དང་༌༎
རིག་པ་རང་རྟགས་ཕྱག་རྒྱ་དང་༌༎
བརྒྱ་བྱིན་དཔའ་རྟགས་༄༅༎
ཕྱག་རྒྱ་དང་༌༎ འཛིན་བྱེད་ཕོ་ཉའི་ཕྱག་རྒྱ་དང་༌༎
ཏིང་འཛིན་མཉམ་པའི་ཕྱག་རྒྱ་དང་༌༎
རྡུང་བྱེད་ཐོ་བའི་ཕྱག་རྒྱ་དང་༌༎
རྡེག་བྱེད་མཚོན་གྱི་ཕྱག་རྒྱ་དང་༌༎
གནོན་བྱེད་རི་རབ་ཕྱག་རྒྱ་དང་༌༎
སྲེག་བྱེད་མེ་ཡི་ཕྱག་རྒྱ་དང་༌༎
འཕེན་བྱེད་ཟོར་གྱི་ཕྱག་རྒྱ་དང་༌༎
ཕྱག་རྒྱ་བཅུ་ཡི་རབ་བསྟན་ནས་༎
སྐྱེ་མེད་ཆོས་དབྱིངས་ཕྱག་རྒྱར་འདུས་༎
ཀ་ལ་སོགས་པའི་ཡི་གེ་རྣམས་༎
ཡི་གེ་ཀུན་གྱི་རྩ་བ་སྟེ་༎
ཡི་གེ་ཐམས་ཅད་འབྱུང་བར་བྱེད་༎
མཚོན་བྱེད་ཡི་གེའི་མཚན་ཉིད་ལས་༎
སྐྱེ་མེད་ཆོས་དབྱིངས་རྣམ་པར་དག་། སྐྱེ་བ་མེད་ལས་ཐམས་ཅད་སྐྱེ་༎
འདི་ནི་སངས་རྒྱས་ཕྱག་རྒྱ་ཡིན་༎
ལས་རྣམས་ཐམས་ཅད་མ་ལུས་ཀུན་༎
ཡང་དག་ཉིད་དུ་བསྟན་པར་བྱས་༎
རྡོ་རྗེ་ཕུར་པ་ཆེན་པོ་གཏོར་མའི་རྒྱུད་ལས་༎
ལས་ཐམས་ཅད་པའི་ལེའུ་སྟེ་ལྔ་པའོ་༎།
། དེ་ནས་བཅོམ་ལྡན་འདས་ཐམས་ཅད་འདུས་པའི་ཏིང་ངེ་འཛིན་ལ་སྙོམས་པར་ཞུགས་ཏེ་༎
གནས་ནི་རབ་ཏུ་བསྟན་པའི་ཕྱིར་༎
དུར་ཁྲོད་མ་མོ་ཚོགས་པའི་སར་༎
བདག་པོ་གང་ཡིན་ས་རིན་བཅལ་༎
མནྡལ་འདོམ་གང་གྲུབ་བཞི་ལ་༎
དུར་ཁྲོད་རུས་པའི་ཕྱེ་མས་གདབ་༎
དམ་རྫས་སྣ་ལྔས་ཆག་ཆག་གདབ་༎
མཚམས་བཅད་རིམ་པ་མ་ནོར་བྱ་༎
ཐིག་ནི་ཧུམ་ལས་ཡབ་ཡུམ་བསྐྱེད་༎
ས་མ་ཛ་དང་ཕྱག་རྒྱ་བཞིས་༎
སྤྱན་དྲང་བསྟིམ་པར་བྱས་ནས་ནི་༎
རྩ་བའི་སྔགས་ཀྱིས་མཆོད་པ་འབུལ་༎
ས་ཐིག་གནམ་ཐིག་གཉིས་སུ་གདབ་༎
ཚོན་ལ་ཧུམ་ལས་ཉིད་དུ་བསམ་༎
རིམ་པ་གོང་བཞིན་ཤེས་པར་བྱ་༎
གྲུ་གསུམ་ཟླ་གམ་མུ་ཁྱུད་དང་༌༎
གྲུ་ཆད་སྣམ་བུ་སྒོ་བཞིར་བཅས་༎
དུར་ཁྲོད་སྣ་ཚོགས་ཁྲོལ་མ་བཏགས་༎
རྫས་རྣམས་མ་ལུས་རིམ་པར་ཡང་༌༎
དམ་ཅན་གསུམ་གྱི་མཐུན་རྫས་བསགས་༎
ཏིང་འཛིན་ཆེན་པོའི་བྱིན་བརླབས་པས་༎
གཙོ་བོ་བསྐྱེད་དམ་མ་མོ་ནི་༎
གང་བྱེད་རང་སྔགས་འཁོར་བསྐྱེད་ནས་༎
ཐམས་ཅད་སྔགས་ཀྱིས་བྱ་བར་འདུས་༎
ལྷ་ལ་མཆོད་ཅིང་བསྙེན་པ་དྲང་༌༎
ཕྱི་ནང་གསང་གསུམ་གང་བྱེད་པར་༎
སྔགས་ཀྱི་རིམ་པ་དེ་བཞིན་བྱ་༎
དྲོད་རྟགས་བརྟན་པོ་བྱུང་བ་དང་༌༎
བསྒྲུབ་པ་དག་ཀྱང་དེ་བཞིན་བྱ་༎
དེ་ཡིས་གོང་འདྲ་དེ་བྱུང་ན་༎
ཕུར་པ་ལྔ་ནི་གདབ་བྱ་སྟེ་༎
སྙིང་དང་ཡན་ལག་བཞི་རྣམས་དང་༌༎
རང་རང་ཐུན་དུ་བཅས་པ་ཡི་༎
ལས་རྣམས་མ་ལུས་རྫོགས་པ་དང་༌༎
གང་ཡིན་མེ་ལ་བསྲེག་བྱས་ནས་༎
ལྷ་ལ་རྩ་བའི་སྔགས་ཀྱིས་འབུལ་༎
གང་བྱས་ཉིད་ལ་གཏོར་མ་འབུལ་༎
ཚེ་བསྟིམས་རིམ་པ་ལྷ་ལྔས་བྱས་༎
དབབ་པ་དེ་བཞིན་ཤེས་པར་གྱིས་༎
རྐྱང་པ་བཅུ་གཉིས་སྒྲུབ་པ་ཡང་༌༎
གཙོ་བོ་རེ་དང་ལས་བྱེད་པ་༎
སྔགས་ཀྱི་བྱེ་བྲག་ཡང་དག་ལྡན་༎
ཐ་མ་སྙིང་པོ་རབ་ཏུ་བསྟན་༎
དྲེགས་པ་དབང་སྡུད་ཡང་དག་པ་༎
དཀར་པོ་གསུམ་གྱི་སྙིང་ཁྲག་ལ་༎
བརྟེན་པའི་རྫས་སུ་ཡང་དག་བསྟན་༎
གཙོ་བོ་ཉིད་ནི་ཡང་དག་བསམ་༎
འབྲུ་དགུ་སྔགས་ཀྱི་བསྙེན་པ་༄༅༎
དྲང་༌༎
བསྒྲུབ་བྱ་དྲེགས་པའི་ལྷ་ལ་གཏད་༎
སྙིང་དང་དབང་པོ་ལྔ་ལ་གདབ་༎
ཐ་མ་ལས་བསྟན་ཡང་དག་བཤད་༎
དྲུག་དང་བཞི་ཡིས་བསྒྲུབ་པ་ལ་༎
སྔགས་དྲུག་རྫས་དྲུག་ལྷ་དྲུག་དང་༌༎
གཙོ་བོ་ཉིད་ལ་རབ་ཏུ་བསྐོར་༎
བཞི་ཡི་ལས་སུ་བསྟན་པ་ནི་༎
དབྱེ་དང་བསྟབ་པ་དོར་བྱས་ལ་༎
བཞི་ཡི་ལས་ཀྱི་དམག་དཔོན་བསམ་༎
རིམ་པ་བཞིན་དུ་ཤེས་བྱ་སྟེ་༎
དྲུག་གི་ཡན་ལག་ལྔ་རྣམས་དང་༌།
སྙིང་དང་དྭངས་མ་བཞི་ལ་གདབ་༎
དེ་བཞིན་རིམ་པ་གྲངས་ཀྱིས་སྦྱར་༎
རྟགས་ཐོན་བསྒྲུབ་པར་ཡང་དག་བསྟན་༎
ནུས་པ་རྟེན་འབྲེལ་ཡང་དག་ནི་༎
ཤ་ཡི་བྱ་བ་ཡང་དག་དང་༌༎
ཞོ་དང་འོ་མ་ཟངས་བྱེད་དང་༌༎
མལ་འོག་དག་ཏུ་ཞག་གསུམ་མནན་༎
ངྷ་དུ་ར་དང་ཀ་ན་སི་ཡིས་༎
འཚེར་བྱེད་ཤིང་དང་སློང་བྱེད་གཞི་༎
ལྔ་གསུམ་གཅིག་ཏུ་མནན་པར་བྱ་༎
གདུག་པའི་མགོ་དང་དུག་རྣམས་དང་༌༎
རྫས་རྣམས་བསྲེས་པའི་ཕྱི་མ་ལ་༎
གང་ཡིན་ཞབས་འོག་ཉིད་དུ་མནན་༎
ཆུ་གྲང་དག་ལ་སྔགས་བཏབ་ལ་༎
ཚེས་བརྒྱད་ནམ་ལངས་དག་ལ་བཏུང་༌༎
འཛིན་པའི་ཤ་དང་དམར་བྱེད་ཕྲག་། ཆང་དང་མཐུན་པར་རབ་བསྙམས་ལ་༎
མེ་ལ་བསྲོས་ལ་རབ་ཏུ་སྦྱིན་༎
དཀར་པོ་གསུམ་དང་མར་རྙིང་དང་༌༎
དཀར་པོ་ཕུམ་དམར་སྙིང་དག་དང་༌༎
དེ་ལ་སོགས་པའི་དཀར་པོ་ལྔ་༎
སྲོག་སྙིང་དམ་པར་རབ་བསྒྲགས་ཏེ་༎
གང་ཡིན་ལྷ་རྟེན་དག་ཏུ་སྦ་༎
ནག་པོ་སྤྱི་དཀར་སྙིང་དག་དང་༌༎
མོན་པ་ནག་པོའི་སྙིང་ཁྲག་གཉིས་༎
སྲོག་སྙིང་ཉིད་དུ་བཅས་པ་གསུམ་༎
གང་ཡིན་ས་ལ་མནན་པར་བྱ་༎
ཙ་རའི་སྙིང་དང་སྙིང་པོ་དང་༌༎
ཐོད་པ་སྙིང་ཤུན་དག་ཏུ་སྦས་བྱས་ལ་༎
ར་ཡི་ཐོད་པའི་ནང་དུ་མནན་༎
ཀླུ་ཡིས་བཟུང་བའི་ཐོད་པ་རུ་༎
གདུག་པ་ཅན་གྱི་སྙིང་བཅུག་ལ་༎
མིང་རུས་བཅུག་པ་ཡང་དག་མནན་༎
དེ་ནས་ཕུང་བའི་རྫས་དེ་ནི་༎
གདུག་པ་ཀླུ་ཡི་གནས་སུ་སྦ་༎
སྨྱོན་པ་དག་གི་ཐོད་པ་རུ་༎
གང་ཡིན་མིང་བྱང་བཅུག་བྱས་ལ་༎
དཀར་པོ་གསུམ་གྱི་སྙིང་ཤུན་ཏུ་༎
དཀར་པོ་ཉིད་ཀྱི་སྔགས་བཅུག་ལ་༎
དྲེགས་པའི་སྙིང་པོ་ཀུན་བྲིས་ལ་༎
གུ་གུལ་དུད་པ་བཏང་བྱས་ལ་༎
སྨེ་བའི་རྫས་རྣམས་ལྷ་རྟེན་སྦ་༎
ཐོད་པ་གང་ཡིན་གནས་སུ་སྦ་༎
དེ་ཉིད་ཁྲག་དང་ཟངས་ཕྱེ་དང་༌༎
དུག་རྣམས་མ་ལུས་བླུགས་བྱས་ལ་༎
གནན་པ་ཆེན་པོ་རབ་ཏུ་བྱ་༎
སྲེ་མོང་དག་གི་ཐོད་པ་རུ་༎
གཅན་གཟན་སྣ་ཚོགས་སྙིང་བཅུག་ལ་༎
དྲག་པོ་སྔགས་ཀྱིས་བསྐོར་བྱས་ལ་༎
སྒོ་གསུམ་འདུས་པའི་མདོ་རུ་སྦ་༎
རྡོ་རྗེ་ཕུར་པ་ཆེན་པོ་གཏོར་མའི་རྒྱུད་ལས་།
ཐམས་ཅད་བསྡུས་པའི་ལེའུ་སྟེ་དྲུག་པའོ་༎ ༎
དེ་ནས་བཅོམ་འདས་དམ་ཚིག་སྔགས་ཀྱི་ཏིང་ངེ
འཛིན་ལ་སྙོམས་པར་ཞུགས་ཏེ་།
དམ་ཚིག་གཉེན་པོ་ངས་བསྟན་གྱིས་༎
བསྟན་པ་གོ་བར་རབ་ཏུ་གཅེས་༎
སྙིང་པོ་མཆོག་རྣམས་དམ་ཚིག་སྟེ་༎
འདི་ནི་སངས་རྒྱས་བསྟན་པ་སྟེ་༎
བསྟན་པའི་དམ་༄༅༎
ཚིག་འདི་དག་ནི་༎
ས་གཞི་ལྟ་བུར་རབ་ཏུ་བསྟན་༎
ཡི་དམ་དམ་པ་མི་སྤང་ཞིང་༌༎
ཉི་མ་རེ་ལ་ལན་གསུམ་དུ་༎
དྲན་པ་ཉིད་དུ་རབ་ཏུ་བཟུང་༌༎
སྔགས་དང་ཕྱག་རྒྱ་སྙིང་པོ་དང་༌༎
འདི་དག་རབ་ཏུ་བསྟན་པ་ཡིན་༎
ཉམས་པ་ལྔ་ནི་གཞི་ནས་བསྟན་༎
གསུམ་དང་གཅིག་གིས་རྩ་བ་ཉམས་༎
སྒྲུབ་པ་བཞིན་དུ་མ་ཤེས་ན་༎
མིང་དང་མཁན་ཁམས་ཀྱང་རྣམས་རབ་བརྒྱུད་དེ་༎
རང་གར་བཟུང་བ་ངར་འཛིན་ཏེ་༎
ངོ་བོ་ཞེས་པ་ཉམས་པའི་རྒྱུ་༎
ཡི་དམ་ལྷ་དང་སྙིང་པོའི་དོན་༎
སྔགས་དང་ཕྱག་རྒྱ་ལ་སོགས་དང་༌༎
རྡོ་རྗེ་སློབ་དཔོན་མཆེད་ལྕམ་དང་༌༎
བསྲུང་བའི་རིམ་པ་དེ་བཞིན་བྱ་༎
སྔགས་ཀྱི་ལས་རྣམས་འདི་ལྟ་སྟེ་༎
འབྲུ་དགུ་ཡེ་ཤེས་ལྷ་མཆོག་སྟེ་༎
འཁོར་གྱི་དྲེགས་པ་རང་བཞིན་འདུ་༎
སྐུ་གསུང་ཐུགས་ཀྱི་སྔགས་རྣམས་ལ་༎
བདུད་དང་མ་མོ་སྒྲོལ་བའི་གིང་༌༎
ལས་ཀྱི་དྲག་པོ་ཉིད་དུ་སྒྲོལ་༎
གཡས་པ་ཐབས་ལ་གཡོན་པ་ཡུམ་༎
མ་དང་ཨ་ཡི་བྱིན་རླབས་ལས་༎
ཧུམ་དང་མ་ཡི་བྱིན་རླབས་འབྱུང་༌༎
ཧུམ་ལྔ་ཡབ་ལྔ་མ་ལྔ་ཡུམ་༎
སྔགས་ཀྱི་རྣམ་པར་བསམ་པར་བྱ་༎
ཡབ་ཡུམ་སྐུ་རུ་གྱུར་པ་ལས་༎
གཡས་དང་གཡོན་གྱི་མཁྲིག་མ་ལས་༎
སྔགས་ཀྱིས་རབ་ཏུ་བསྐོར་བྱས་ལ་༎
བདག་ཉིད་ཡི་དམ་ལྷར་བསམ་ལ་༎
སྣོད་ནི་ཨ་དང་བཅུད་ནི་ཧུམ་༎
འོག་ཏུ་རམ་དང་ཡམ་བསྒོམ་ལ་༎
བདེ་བ་སྔགས་ཀྱི་བྱིན་རླབས་ཀྱིས་༎
རླུང་བསྐྱོར་རམ་གྱིས་མེ་སྤར་ནས་༎
ཨ་དང་ཧུམ་དང་བཅས་པ་ཞུ་༎
བདུད་རྩི་ཆེན་པོ་ཉིད་དུ་གྱུར་༎
གཡས་དང་གཡོན་དུ་བསམ་པ་ཡི་༎
ཧུམ་དང་ཨ་ཡི་བྱིན་རླབས་ལས་༎
མཁྲིག་མ་སྔགས་ཀྱི་འཁོར་ལོ་ལས་༎
ཡབ་ཡུམ་སྦྱོར་བ་མཛད་པ་ལས་༎
བདུད་རྩི་ཆེན་པོ་ཉིད་དུ་གྱུར་༎
དེ་བཞིན་གཏོར་མ་ཉིད་ལ་ཡང་༌༎
སྣོད་དང་བཅུད་ཞུ་ལྷ་མོ་དྲུག་། ཡབ་ནི་བདུད་རྩི་ཉིད་དུ་གྱུར་༎
རཀྟ་ཐོད་པ་ཉིད་ལ་བསམ་།
སྣོད་དང་བཅུད་དུ་གྱུར་པ་ལས་༎
རྦ་ཀློང་འཁྲུག་ཅིང་མཚོ་ལྟར་འཁྱིལ་༎
ཡབ་ཡུམ་སྔགས་ལས་ཐམས་ཅད་འབྱུང་༌༎
ཁྲོ་བོ་ཧསྟིའི་ལས་རྣམས་ནི་༎
རྣམ་པར་རྒྱལ་བར་ཡང་དག་བཤད་༎
དང་པོ་རྫས་རྣམས་ཚོགས་གྱུར་ན་༎
སྟོང་པ་ཉིད་ལས་རྣམ་གསུམ་གྱིས་༎
ཧསྟི་རབ་ཏུ་བསྒོམ་བྱས་ལ་༎
གཙོ་བོའི་དབུ་ཡི་གཙུག་ཏུ་བསམ་༎
སྔགས་ཀྱི་ཕྲིན་ལས་ཐམས་ཅད་རྫོགས་༎
སྔགས་རྣམས་རབ་ཏུ་དེ་ཤེས་པ་༎
ཨོམ་བཛྲ་ཀྲོ་ངྷ་བི་ཛ་ཡ་ཧུམ་ཕཏ་།
ཧ་ན་ཧ་ན་ཧུམ་ཕཏ་།
སྔགས་སྟོང་ཧསྟི་ཡབ་ཀྱི་སྔགས་༎
ཧུམ་ནི་ཧསྟི་ཡུམ་གྱི་སྔགས་༎
ཧ་ན་ཧསྟི་ཡབ་ཀྱི་སྔགས་༎
ཧ་ན་ཧསྟི་ཡུམ་གྱི་སྔགས་༎
ཧུམ་ཕཏ་ཐམས་ཅད་ལས་ཀྱིས་སྔགས་༎
བསྐྱེད་པ་དང་ནི་སྤྱན་དྲངས་ལ་༎
མཆོད་པ་དང་ནི་བསྟོད་པ་དང་༌༎
ཐམས་ཅད་སྔགས་སུ་ཤེས་པར་བྱ་༎
མཁའ་འགྲོ་ལྔ་ལ་ལས་ལྔ་ནི་༎
ཡང་དག་ཉིད་དུ་འབྲུ་ཉིད་སྒྲུབ་༎
མཁའ་འགྲོ་གསུམ་ནི་མཆོད་བྱ་སྟེ་༎
རིམ་པ་དོན་གྱིས་གོང་དུ་བསྟན་༎
ཡི་དམ་ལྷ་ལ་རབ་མཆོད་ནས་༎
མཁའ་འགྲོ་རྣམ་གསུམ་སྤྱན་དྲངས་༄༅༎
ལ་༎
ཐོད་པའི་ཕྱག་རྒྱ་རབ་ཏུ་བསྟན་༎
རང་རང་རྩ་སྔགས་གང་ཡིན་ལ་༎
བ་ལིམ་ཏ་ཡིས་གཏོར་མ་འབུལ་༎
གཤེགས་སུ་གསོལ་དང་ཕྲིན་ལས་བཅོལ་༎
ཡུམ་གྱི་མཁའ་འགྲོ་མཆོད་པ་ནི་༎
གང་ཡིན་ཐོད་པར་རྫས་བླུགས་ལ་༎
ཡབ་ཡུམ་གཉིས་མེད་བསྐྱེད་བྱ་ལ་༎
སྔགས་ཀྱི་བྱ་བ་ཀུན་ཀྱང་བྱ་༎
གཏོར་མ་ཨ་ལས་བྱིན་བརླབ་ནས་༎
མཁའ་འགྲོ་རྣམ་གསུམ་སྔགས་ཀྱིས་མཆོད་༎
ཕྲིན་ལས་བཅོལ་ལ་ལས་གཉེར་གཏད་༎
ཉི་མ་རེ་ལ་ལན་གསུམ་བཏང་༌༎
ཅི་བསམ་ལས་རྣམས་གྲུབ་པར་འགྱུར་༎
རྡོ་རྗེ་ཕུར་པ་ཆེན་པོ་གཏོར་མའི་རྒྱུད་ལས་།
དམ་ཚིག་སྔགས་ཀྱི་ལེའུ་སྟེ་བདུན་པའོ་༎།
། དེ་ནས་རྒྱུད་གཏད་པ་རབ་ཏུ་གསུང་ཏེ་།
སངས་རྒྱས་ཀུན་གྱིས་སྤྱི་མེས་ནི་༎
ཀུན་ཏུ་བཟང་པོ་ང་ཡིན་ཏེ་༎
སོ་སོར་སྟོན་པས་གསུངས་པ་བཞིན་༎
སྡུད་པོ་རྣམས་ཀྱིས་རབ་བསྡུས་ནས་༎
སངས་རྒྱས་ཀུན་གྱི་སྤྱི་མེས་ངས་༎
རིག་ཅན་སྐྱེས་བུ་ཁྱོད་ལ་གཏད་༎
གསང་སྔགས་བརྡའ་ཡིས་གོ་བར་གྱིས་༎
ལས་དང་སྐལ་བར་ལྡན་པ་དང་༌༎
སྦྱངས་དང་ལས་འཕྲོར་ལྡན་ན་ནི་༎
ཤེས་པ་རྣོ་ལ་ཐོས་པ་ཆེ་༎
ཐོགས་པ་མེད་པར་རྩོལ་བ་དེས་༎
དེས་ནི་རྒྱུད་འདི་རྟོགས་པར་འགྱུར་༎
རྡོ་རྗེ་ཕུར་པ་ཆེན་པོ་གཏོང་མའི་རྒྱུད་ལས་རྒྱུད་གཏད་པའི་ལེའུ་སྟེ་བརྒྱད་པའོ་༎།
