(༢༡)༄༅༎ བྱས་པས་༎
དང་པོར་ངེས་པའི་དོན་ཐོབ་ནས་༎
རིན་ཆེན་བླ་མ་སྣ་རྩེའི་རིམ་༎
བགྲོད་མེད་རིན་ཆེན་སེམས་ཀྱི་ལམ་༎
སྒོམ་དུ་ཡོད་མེད་བརྡ་བཀྲོལ་ནས་༎
དབུ་མ་དྲང་པའི་ལམ་ལ་སྦྱར་༎
བཀའ་བཞིན་རྗེས་སུ་ནན་ཏན་བྱ་༎
རིན་ཆེན་ལམ་གྱི་སྟོབས་མེད་ན་༎
ཐ་མལ་གནས་དང་མཚུངས་འགྱུར་ན་༎
བགྲོད་རྩོལ་འཇིག་རྟེན་ལམ་འགྱུར་ཞིང་༌༎
མི་འགལ་རྣལ་མའི་དོན་ལ་སྦྱར་༎
དེ་ནས་བར་ཆད་མེད་པ་ཡིས་༎
དྲི་མེད་གསལ་བའི་བསམ་གཏན་བྱ་༎
ལྷག་པའི་བསམ་པ་དྲི་མེད་སེམས་༎
མ་བཅོས་ལྷུག་པར་གནས་པས་རྫོགས་༎
དབང་པོ་གང་ཡང་ནུབ་འགྱུར་ཞིང་༌༎
ཉམས་མྱོང་རིམ་པ་བསམ་མི་ཁྱབ་༎
གདོད་ནས་བཙལ་མེད་དོན་རྟོགས་པས་༎
ཐ་མལ་པ་ནི་མི་རྟག་རྐྱེན་དུ་གྱུར་པས་ཏེ་༎
མི་རྟག་རྐྱེན་གྱིས་ཤི་བའི་རོ་དག་ལ་༎
དང་པོ་འདི་ཉིད་འདོད་ཆགས་རྒྱུ་ཡིས་ལས་རྣམ་གྲོལ་ཞིང་༌༎
གང་ཡང་མ་བཀག་རྫོགས་པས་ན་༎
འགོག་དང་ཆད་པའི་མཐའ་དང་བྲལ་༎
བདེ་ཆེན་ཉམས་མྱོང་དོན་ལྡན་པས་༎
བཏང་སྙོམས་མཐའ་དག་བསལ་བ་ཡིན་༎
སྟོང་དང་སྙིང་རྗེ་རྒྱས་བཏབ་པས་༎
རང་རིག་སེམས་པའི་མཐའ་དང་བྲལ་༎
གདོད་ནས་ཕྱོགས་རིས་མི་གནས་པས་༎
ཕྱོགས་མེད་འོད་གསལ་ལྷུན་གྲུབ་ཡིན་༎
མི་རྩོལ་དེ་བཞིན་གཅིག་པའི་ཕྱིར་༎
ས་ལམ་ཐེག་སྐྱོན་དུས་གཅིག་བྲལ་༎
མ་བཅོས་དོན་ལས་འདའ་མི་བྱ་༎
ཨ་ར་ལི་རྙོག་པ་མེད་པའི་རྒྱུད་ལས་༎
མཐའི་སྐྱོན་མེད་པར་གནས་པའི་ལེའུ་སྟེ་བཅུ་པའོ་༎།
། དེ་ནས་རང་བྱུང་ཨ་ར་ལི་༎
རྙོག་མེད་ཐིག་ལེ་རྫོགས་པའི་སྐུ་༎
ཨ་ཏི་ཡོ་ག་སེམས་ཀྱི་ལུང་༎
སྒྲོ་སྐུར་བཅད་པ་སེམས་ཉིད་ཀློང་༎
བསྟན་པའི་སྙིང་པོ་དུས་གཅིག་རྫོགས་༎
བསམ་གཏན་དྲི་མེད་རྫོགས་པའི་རྒྱུད་༎
ཐོས་པ་ཙམ་གྱིས་ཀུན་གྲོལ་ནས་༎
འབད་མེད་ལྷུན་རྫོགས་ས་ལ་སྦྱོར་༎
བརྡ་དོན་བཀྲོལ་བས་བཅིངས་པ་བཅད་༎
བདེ་ཆེན་མཐོང་བས་རྫོགས་སངས་རྒྱས་༎
འཇིགས་པ་མེད་པས་བདུད་རྣམས་བཏུལ་༎
མ་བརྗོད་བསྟན་པ་རྒྱ་མཚོའི་ཀློང་༎
རིག་པ་མཁའ་འགྲོ་ཡེ་ཤེས་རྫོགས་༎
རིན་ཆེན་ལྷུན་རྫོགས་སྙིང་པོ་འདི་༎
དད་དང་དམ་ཚིག་ལྡན་པ་དང་༎
ཆོས་ལ་ཕྱོགས་རིས་མེད་པ་དང་༎
བླ་མ་སྲོག་ཏུ་འཛིན་པ་དང་༎
ལུས་སྲོག་རྫས་ལ་འཕངས་མེད་དང་༎
ཏིང་འཛིན་ཤེས་རབ་རྫོགས་པ་དང་༎
མན་ངག་གཏེར་དུ་འཛིན་པ་དང་༎
དམ་པའི་དོན་ལས་མ་ཡེངས་དང་༎
སྒྲོ་དང་སྐུར་པ་ཞི་བ་དང་༎
རྟོགས་ནས་དོན་ལ་སྒོམ་པ་ལ་༎
གསང་བའི་གཏེར་ཁ་དབྱེ་བར་བྱ་༎
གང་ཞིག་ཡོན་ཏན་མི་ལྡན་ཞིང་༎
སྐྱོན་ལྡན་དམ་མེད་སློབ་མ་ལ་༎
བརྟག་དང་དམ་ཚིག་མི་ཤེས་པར་༎
རྒྱལ་ཐབས་གསག་བའི་དབང་བསྐུར་ཞིང་༎
རྣ་བརྒྱུད་ཐུགས་ཀྱི་ལུང་བྱིན་ཏེ་༎
རྫོགས་ཆེན་ཀློང་དགུའི་རྒྱུད་བཤད་ན་༎
འདམ་ཤོད་༄༅༎
གླིང་གི་དུར་ཁྲོད་དུ་༎
མཁའ་འགྲོ་རྣ་ཉན་འདུས་པ་ལྟར་༎
ལྷུང་ཞིང་སྲོག་གཅོད་ཕུང་བར་འགྱུར་༎
ཨ་ར་ལི་རྙོག་པ་མེད་པའི་རྒྱུད་ལས་༎
བསྟན་པ་དམ་པ་ལ་གདམས་པའི་ལེའུ་སྟེ་བཅུ་གཅིག་པའོ་༎།
