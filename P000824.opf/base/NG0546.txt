དངོས་པོ་རྙེད་པ་མ་ཡིན་ཏེ་༎
སྐྱོབ་པ་མེད་པའི་ཆོས་རྣམས་ལ་༎
བླུན་པོ་ཁ་ཅིག་སྐྱོབ་བྱེད་དོན་༎
སྐྱེས་བུ་ཐ་ཤལ་གྱུར་བདག་། ཆོས་ཀུན་སྤང་དང་ཤེས་བྱ་ཞེས་༎
སྐྱེ་མེད་མཉམ་ལ་མ་དད་པར་༎
རྨོངས་པའི་སྐྱོན་གྱིས་མུ་ཅོར་སྨྲ་༎
བུས་པ་གཉིས་ལ་ཆགས་པ་སྟེ་༎
གཉིས་སུ་མེད་པ་མི་ཤེས་སོ་༎
གང་དག་ཐ་སྙད་བརྗོད་པ་ནི་༎
མཉམ་ཉིད་ལྷུན་རྫོགས་དོན་འདི་ལ་༎
མི་འདའ་གཉིས་སུ་དབྱེར་མེད་དོ་༎
དེ་ནི་སྒྱུ་མའི་ཡུལ་དང་མཉམ་༎
ཟབ་མོ་བུས་པའི་ཡུལ་མིན་པས་༎
གཉིས་མེད་བརྗོད་བྲལ་དོན་འདི་ལ་༎
བྱིས་པ་གཏི་མུག་རྨོངས་པ་རྣམས་༎
སྤྲོས་ལ་དགའ་ཞིང་གཉིས་སུ་འཛིན་༎
མ་རྟོགས་ལོག་པར་རྟོགས་པ་ཡིས་༎
དུད་འགྲོ་རྨོངས་པའི་ལུས་སུ་སྐྱེ་༎
དེ་འདྲ་རྒྱུ་འབྲས་ཀུན་སྤངས་ནས་༎
ཤིན་ཏུ་ཡུན་རིང་འཁོར་མིན་པར་༎
རང་རིག་མཚན་མ་མེད་སྤྱོད་ཡུལ་༎
བརྗོད་བྲལ་ཐ་སྙད་ཡོངས་ཆད་པ་༎
རྩོལ་བྲལ་དོན་དམ་ཆོས་ཉིད་དེ་༎
རྟོག་གེ་ཀུན་ལས་འདས་མཚན་ཉིད་༎
འདུ་བྱེད་དང་ནི་དོན་དམ་བདེན་༎
གཅིག་དང་ཐ་དད་བྲལ་མཚན་ཉིད་༎
མྱ་ངན་འདས་དེ་གནས་མེད་ཞིང་༌༎
ཆོས་ཀུན་མཚན་མ་མེད་པ་ལས་༎
རྩ་བ་མི་དམིགས་བཟོད་གནས་ཤིང་༌༎
ཐ་མ་གཟུགས་མེད་སྙིང་པོ་མེད་༎
འདོད་ཆགས་ཞེ་སྡང་གཏི་མུག་ཞི་༎
ཆོས་རྣམས་འོད་གསལ་ཉིད་སྣང་གྲོལ་༎
ཞི་ཞིང་མི་གནས་མྱ་ངན་འདས་༎
དེ་ལ་དབུང་ནང་གཟུང་དུ་མེད་༎
ཤེས་ལྡན་དེ་ལྟར་རྟོགས་ནས་གྲོལ་༎
ཆོས་རྣམས་ཐམས་ཅད་དངོས་མེད་པ་༎
མ་ལུས་མཚན་གཞི་མཚན་ཉིད་མེད་༎
སྐྱེ་བ་མེད་ཅིང་མ་འགགས་པར་༎
དེ་ལྟར་ཆོས་ཀུན་རིག་པར་བྱ་༎
ཐམས་ཅད་དངོས་མེད་ཡི་གེ་མེད་༎
སྟོང་ཞིང་གཟོད་ནས་དྲི་མ་མེད་༎
ཆོས་རྣམས་དེ་ལྟར་གང་ཤེས་པ་༎
གཞོན་ནུའི་ལུས་ཀྱང་སངས་རྒྱས་ཡིན་༎
ཇི་ལྟར་སྨིག་སྒྱུ་དྲི་ཟའི་གྲོང་༌༎
སྒྱུ་མ་རྨི་ལམ་ཇི་ལྟར་བུར་༎
མཚན་མ་ངོ་བོ་ཉིད་ཀྱིས་སྟོང་༌༎
དེ་བཞིན་ཆོས་ཀུན་ཤེས་པར་བྱ་༎
ཀླུང་དང་རོལ་མོ་དུད་མོ་ལས་༎
རྟེན་ཏེ་བྲག་ཆའི་སྐད་འབྱུང་ཡང་༌༎
སྒྲ་དེ་ནམ་ཡང་གྲུབ་མ་མྱོང་༌༎
ཆོས་རྣམས་ཐམས་ཅད་དེ་བཞིན་ནོ་༎
སྒྱུ་མའི་མཁན་པོས་སྤྲུལ་པའི་གཟུགས་༎
སྐྱེས་པ་བུད་མེད་རྟ་གླང་སོགས་༎
སྣང་ཡང་གཏན་ནས་ཡོད་མ་ཡིན་༎
ཆོས་རྣམས་མ་ལུས་དེ་བཞིན་ནོ་༎
ཇི་ལྟར་མཚན་མོའི་ཆུ་ཟླ་དག་། དང་ཞིང་རྙོག་བྲལ་འོད་གསལ་ལ་ཡང་༌༎
གཟུང་ཡུལ་གྲུབ་པ་དེ་ལ་མེད་༎
ཆོས་ཀུན་དེ་དང་མཚུངས་པར་གསུངས་༎
སྨིག་རྒྱུའི་ཆུ་ནི་ཡོད་མོད་ཀྱང་༌༎
རྨོངས་པའི་འགྲོ་བ་བཏུང་བར་འདོད་༎
ཇི་ལྟར་བསྙགས་པ་དེ་ལྟར་མེད་༎
ཆོས་ཀུན་དེ་ལྟར་རྟོགས་པར་གྱིས་༎
ཆུ་ཤིང་རློན་པའི་སྡོང་བུ་ལ་༎
སྙིང་པོ་འདོད་ཕྱིར་ཤུན་པ་ཕྱེ་༎
ཕྱི་ནང་ཀུན་ན་སྙིང་པོ་མེད་༎
ཆོས་རྣམས་ཀུན་ཡང་དེ་འདྲའོ་༎
དེ་ལྟར་གསང་སྔགས་ངེས་པ་ཡིས་༎
ཡང་དག་ཉིད་ཀྱིས་ཡང་དག་ཤེས་༎
དེ་ཡི་མཐའ་དེ་རབ་ཤེས་༄༅༎
ནས་༎
དེ་ལ་ཅི་ཡང་བཤད་པ་མེད་༎
གཅིག་ཤེས་པས་ནི་ཐམས་ཅད་ཤེས་༎
གཅིག་མཐོང་བ་ཡིས་མ་ལུས་མཐོང་༌༎
ཇི་སྙེད་རྣམ་པ་མང་ཤེས་ཀྱང་༌༎
དེ་ལ་དྲེགས་པ་སྐྱེ་བ་མེད་༎
སྟོང་བ་རྟོག་པ་མེད་པའི་ཆོས་༎
འདི་ནི་མཁས་པའི་ཡུལ་ཡིན་ཏེ་༎
བྱིས་བ་རྣམས་ཀྱི་སྤྱོད་ཡུལ་མིན་༎
སངས་རྒྱས་སྲས་ཀྱི་འཇུག་པའོ་༎
ཞི་བ་མཉམ་ཉིད་བརྡལ་བའི་ཀློང་༌༎
འདི་ནི་བྱང་ཆུབ་སེམས་དཔའི་ས་༎
རྒྱལ་སྲས་སྤྱོད་པ་བསམ་མི་ཁྱབ་༎
སངས་རྒྱས་ཆོས་ཀྱི་རྒྱན་ཡིན་ནོ་༎
འདི་ནི་ནོར་བུ་ཆེན་པོ་སྟེ་༎
གནས་མ་ཡིན་ལ་བསྟན་མི་བྱ་༎
གལ་ཏེ་སྣོད་མིན་ལ་བསྟན་ན་༎
བདུད་རྩི་དུག་ཏུ་འགྱུར་བ་ཡིན་༎
འདི་ནི་ལས་མེད་འབྲས་བུ་མེད་༎
ལས་ཀྱི་བསྒྲུབ་པ་ཡོད་མ་ཡིན་༎
འཇིག་རྟེན་བྱེད་པ་མ་བྱས་ཏེ་༎
སུས་ཀྱང་མཛད་པ་མ་ཡིན་ཏེ་༎
བྱེད་པ་པོ་ཞིག་ཡོད་གྱུར་ན་༎
འདི་རྣམས་ཐུག་པ་མེད་པར་འགྱུར་༎
དེ་ལྟར་གྱུར་བའི་ཉེས་པ་ཡིས་༎
མཐར་ཐུག་དྲི་མ་ཅན་དུ་འགྱུར་༎
བྱིས་པ་བྱེད་པས་རྨོངས་པ་དག་། ཆོས་རྣམས་གསོག་ཏུ་མ་ཤེས་ཏེ་༎
མ་ལུས་མཚན་ཉིད་གཅིག་པ་ལ་༎
དེ་ལ་ཐ་དད་འབྱེད་བར་བྱེད་༎
དངོས་ཀུན་རྨི་ལམ་ལྟ་བུ་སྟེ་༎
འདུས་བྱས་ཐམས་ཅད་ཡང་དག་མིན་༎
སྒྱུ་མ་བཞིན་དུ་མཐོང་བས་ནི་༎
དེ་ལ་སྙིང་པོར་མི་འཛིན་ཏེ་༎
བྱང་ཆུབ་བཙལ་དུ་མེད་པའོ་༎
དོན་ལ་ཚོལ་བ་ཤ་ཐང་ཆད་༎
སེམས་ཀྱི་ཐོག་པ་རྣམས་ཀྱིས་ནི་༎
བླ་མེད་བྱང་ཆུབ་རྟོགས་མི་ནུས་༎
ཆོས་ཉིད་མིང་གིས་ལུང་བསྟན་ཏེ་༎
ཆོས་ཉིད་རྣམས་ནི་བྱེད་པ་མེད་༎
རྩ་བ་མེད་ཅིང་གནས་མེད་ཅིང་༌༎
ཐམས་ཅད་ནམ་མཁའི་མཚན་ཉིད་དོ་༎
དེས་ན་ཆོས་རྣམས་ཐམས་ཅད་ཀུན་༎
ཡེ་ནས་གཉིས་མེད་བྱང་ཆུབ་སེམས་༎
ཐིག་ལེ་ཆེན་པོའི་རང་བཞིན་དུ་༎
མ་བཅོས་གཅིག་ཏུ་མངོན་སངས་རྒྱས་༎
འདི་ལྟར་འཁྲུལ་ཏེ་སྣང་བ་ཀུན་༎
ཀུན་ཏུ་བཟང་པོའི་རོལ་པ་ཡིན་༎
སེམས་ཅན་ཁམས་དང་ནམ་མཁའི་ཁམས་༎
མངོན་པར་བྱང་ཆུབ་དག་པའི་ཞིང་༌༎
སྤྱོད་ཡུལ་དངོས་ཀུན་མ་ལུས་པ་༎
རང་བྱུང་ཡེ་ཤེས་རང་ཤར་བའོ་༎
འདི་ནི་མངོན་པར་སངས་རྒྱས་སོ་༎
བདག་ཉིད་ཆེན་པོར་གྱུར་པའོ་༎
ཆོས་ཀྱི་དབྱིངས་སུ་སངས་རྒྱས་ཏེ་༎
དེ་ཉིད་དང་དུ་རྫོགས་པའོ་༎
ཐམས་ཅད་དུ་ནི་སངས་རྒྱས་ཏེ་༎
ཆེ་མཆོག་བླ་མེད་གྱུར་བའོ་༎
ཀུན་ཏུ་བཟང་པོའི་དབྱེ་བ་མེད་༎
སྤང་དང་དོར་བའི་རྩོལ་བ་མེད་༎
མ་བཅོས་ལྷུན་བཞག་འཇུག་པ་འདི་༎
རྡོ་རྗེ་སེམས་དཔའ་ཉིད་ཅེས་བརྗོད་༎
འདི་ནི་རྒྱུད་ཀྱི་རྒྱལ་པོ་སྟེ་༎
རང་བཞིན་མ་བཅོས་ངང་དུ་འབྲེལ་༎
འདི་ནི་གཞི་ཞེས་བརྗོད་པ་སྟེ་༎
འཁོར་འདས་མ་ལུས་དེ་ལས་བྱུང་༌༎
འདི་ནི་ལམ་གྱི་མཆོག་ཡིན་ཏེ་༎
མ་བགྲོད་མཉམ་པ་ཉིད་དུ་གྲོལ་༎
འདི་ནི་འབྲས་བུ་ཆེན་པོའི་ས་༎
དམིགས་མེད་དམིགས་སུ་མེད་པར་ཐོབ་༎
དེ་ཕྱིར་འདི་ནི་ངེས་དོན་རྒྱུད་༎
རྒྱལ་བ་ཀུན་གྱི་ཐུགས་ལ་གནས་༎
ཆོས་རྣམས་ཐ་༄༅༎
དད་བྱ་བ་མེད་།
ཁྱད་པར་མེད་ཅིང་མཚན་མེད་པར་༎
གང་གིས་མཐོང་ཞིང་ཐོས་བདག་། དེ་དག་སངས་རྒྱས་བསྟན་པ་འཛིན་༎
གཉིས་རྟོགས་དངོས་པོ་མཉམ་པར་གྲོལ་༎
གསང་སྔགས་ངེས་པའི་དོན་ཆེན་དེ་༎
འདི་ནི་སངས་རྒྱས་ཆོས་དང་ནི་༎
དགེ་འདུན་རྣམས་ཀྱིས་བསྟན་པ་ཡིན་༎
འདི་ནི་རྒྱུད་ཀྱི་དོན་མཆོག་སྟེ་༎
ལུང་རྣམས་ཀུན་གྱི་བླ་མ་ཡིན་༎
འདི་ནི་གསང་བའི་མཛོད་ཡིན་ཏེ་༎
བདེ་བར་གཤེགས་པའི་ཐུགས་ཀྱི་གཏེར་༎
འདི་ནི་སེམས་ཅན་ཀུན་གྱི་སེམས་༎
རྣལ་འབྱོར་དམ་པ་རྣམས་ཀྱི་ལམ་༎
འདི་ནི་བྱང་ཆུབ་སེམས་རྣམས་ཀྱི་༎
རླབས་ཆེན་སྤྱོད་བས་འགྲོ་བའི་ལམ་༎
ཡང་དག་ངེས་པའི་ལུང་ཡིན་ཏེ་༎
བདེ་བར་གཤེགས་པའི་ཐུགས་ཀློང་བཏོལ་༎
སྣང་གྲགས་དངོས་པོ་ཐམས་ཅད་དུ་ཀུན་༎
ཡེ་ནས་དབྱིངས་སུ་གཅིག་པའོ་༎
མདོ་རྒྱུད་རྟོག་པ་བསྡུས་བའི་སྒྲོན་མ་ལུང་ཐམས་ཅད་ཀྱི་རྒྱལ་པོ་ལས་།
གསང་སྔགས་ངེས་པ་དོན་གྱི་ལུང་བསྟན་པ་སྟེ་བཞི་པའོ་རྫོགས་སོ་༎།
། དེ་ནས་གཞན་ཡང་གནས་ལུགས་གཞི་༎
མ་བཅོས་ངང་དུ་བཏང་སྙོམས་ལས་༎
རྟག་ཏུ་མཉམ་པར་འཇོག་པ་ཡི་༎
གསལ་བྱེད་སྒྲོན་མའི་ལུང་འདི་བཤད་༎
བུ་གང་ཡང་དག་གསང་བའི་དོན་༎
ཐོབ་པར་འདོད་པ་སྤང་བླང་དང་༌༎
དགག་སྒྲུབ་སྤྲོས་ལ་སོགས་པ་ཡི་༎
མཐའ་གཉིས་པོ་ནི་མདོར་བསྟན་ཏེ་༎
གཉིས་སུ་མེད་པ་མཉམ་གནས་བྱ་༎
འདུ་ཤེས་འདི་ནི་སྤང་མཉམ་དུ་༎
གང་གིས་འདུ་ཤེས་འབྱུང་བ་ནི་༎
འདུ་ཤེས་སྤྲོས་ལ་སྤྱོད་པ་སྟེ་༎
ཤེས་པ་ཙམ་ལས་དེ་མི་ཐར་༎
འདུ་ཤེས་ཀྱི་ནི་ཀུན་ཤེས་ཕྱིར་༎
འཛིན་པ་ཡང་ནི་དེ་བསྟན་ཏེ་༎
ཡང་དག་འདུ་ཤེས་མི་འཛིན་པ་༎
དབེན་པའི་དོན་དུ་རབ་ཏུ་བསྟན་༎
གཅིག་ཏུ་དབེན་པར་གང་སེམས་པ་༎
ནམ་ཞིག་སེམས་དཔའ་མེད་པར་འགྱུར་༎
བསམ་པ་དག་ལ་མི་སེམས་ན་༎
བསམ་པ་ཉིད་ཀྱང་མེད་པར་འགྱུར་༎
ཆོས་ཀུན་སྒྱུ་མ་ལྟར་ཤེས་ན་༎
ཤེས་བཞིན་དྲན་པས་ཟིན་པ་ཡིས་༎
བཏང་སྙོམས་འདུ་ཤེས་རབ་གཞག་ནས་༎
དང་པོ་ལས་ཀྱི་ལམ་མཆོག་ཡིན་༎
ཆོས་རྣམས་འདི་དག་བསམ་མི་ཁྱབ་༎
བསམ་དང་བླང་བྲལ་རང་བཞིན་ཞི་༎
དེ་ཉིད་མཚན་མར་རབ་ཤེས་ན་༎
རྐང་གཉིས་གཙོ་བོ་སངས་རྒྱས་མཐོང་༌༎
དེ་ཉིད་སྐྱེ་འཕོར་གྱུར་པ་ན་༎
སེམས་བཞིན་དུ་ནི་བསྒྱུར་བ་མེད་༎
སེམས་ལ་དབང་ནི་ཐོབ་པ་ན་༎
དེ་དག་ལུས་ནི་འོད་གསལ་ལོ་༎
ཏིང་འཛིན་མཉམ་པ་མེད་པ་ཡིས་༎
ཤིན་ཏུ་བལྟ་དཀའ་ཕྲ་ཞིང་ཟབ་༎
འདུ་ཤེས་ཐམས་ཅད་སྤངས་པ་སྟེ་༎
དེ་ཕྱིར་ཏིང་ངེ་འཛིན་ཞེས་བྱ་༎
རྟོག་པ་མེད་ཅིང་རྣམ་རྟོག་མེད་༎
གཟུང་བ་མེད་ཅིང་བསྟན་དུ་མེད་༎
དམིགས་མེད་ཐོགས་པ་མེད་པ་སྟེ་༎
དེ་ཕྱིར་ཏིང་ངེ་འཛིན་ཞེས་བྱ་༎
དེ་ལ་ནམ་ཞིག་མཉམ་གཞ་ག་སྟེ་༎
ཆོས་ཀུན་ལ་ནྀ་རློམ་སེམས་མེད་༎
མ་ཡེངས་པ་ཡིས་ཇི་བཞིན་ལྟ་༎
དེ་ཕྱི་ཏིང་ངེ་འཛིན་ཞེས་བྱ་༎
སྐྱོན་ཡོན་རྩོལ་བ་༄༅༎
གཞན་དག་གིས་༎
མ་བཅོས་སུས་ཀྱང་མ་བྱས་པར་༎
རང་གི་ངང་གིས་གསལ་བཞིན་ན་༎
ཐ་སྙད་ཙམ་དུ་བསྒོམ་ཞེས་བྱ་༎
སྐྱེས་ཤིང་འཆི་བས་བསྣལ་འགྱུར་ཞིང་༌༎
སེམས་ལ་སྐྱེ་མེད་འཆི་འཕོ་མེད་༎
གང་གིས་དེ་ལྟར་གང་རིག་པ་༎
དེ་ཡི་ཏིང་འཛིན་རྙེད་མི་དཀའ་༎
སྟོང་པའི་ཆོས་ལ་བདག་བཟོད་བཞིན་༎
སེམས་ཅན་ཡང་དག་མི་རྟོག་ཅིང་༌༎
ཆོས་ལའང་རྟོག་པར་མི་བྱེད་པར་༎
འཇིག་རྟེན་ན་ནི་དེ་མཉམ་གཞག་། བསམ་གཏན་བྱེད་ཅིང་བསམ་མི་གནས་༎
དེ་ཡང་རྣམ་པར་མི་སེམས་པ་༎
མཉམ་གཞག་ཆོས་རྣམས་རབ་ཏུ་ཤེས་༎
བསམ་གཏན་འདུ་ཤེས་ཅི་བདེ་བ་༎
མི་མཐུན་པོ་ནི་དབྱེར་མེད་པས་༎
མཚོན་རྟོག་ལྡན་པ་མི་སྤང་སྟེ་༎
དེ་ཉིད་ལ་ཡང་རྟེན་མི་འཆའ་༎
ཐོབ་བྱ་མངོན་དུ་བྱ་བ་མེད་༎
འདི་ནི་རང་བྱུང་ཡེ་ཤེས་ཏེ་༎
ཏིང་ངེ་འཛིན་ཞེས་ཐ་སྙད་བརྗོད་༎
བྱང་ཆུབ་དོན་དུ་གཉེར་བས་ཀྱང་༌༎
ཏིང་ངེ་འཛིན་འདི་བསྒོམ་པར་བྱ་༎
གང་གིས་ཏིང་འཛིན་འདི་ཐོབ་པ་༎
དེ་ནི་སྐྱེ་བོའི་ས་ལམ་འཕགས་༎
གང་གིས་ཏིང་འཛིན་ལམ་བསྒོམས་པའི་༎
བསོད་ནམས་ཕུང་པོ་དེ་ལ་ནི་༎
ཚད་གཟུང་ཡོད་པ་མ་ཡིན་ནོ་༎
ཡོན་ཏན་དཔག་མེད་དེ་དག་ནི་༎
ནམ་ཞིག་ཉོན་མོངས་བསལ་གྱུར་ནས་༎
དེ་ཚེ་རྫུ་འཕྲུལ་དེ་དག་ཐོབ་༎
ཉོན་མོངས་བསལ་ཡང་མི་ཞི་ཞིང་༌༎
དག་ཅིང་དང་བ་འོད་གསལ་བ་༎
མི་འཁྲུགས་འདུས་མ་བྱས་པ་ནི་༎
རིག་པ་འཛིན་པའི་སྤྱོད་ཡུལ་ལོ་༎
ཟད་མི་ཤེས་ཤིང་ཉེ་བར་གནས་༎
ལྷུན་གྱིས་གྲུབ་ཅིང་བསྟན་དུ་མེད་༎
རྙོག་པ་མེད་པ་ཡང་དག་མཐའ་།
སངས་རྒྱས་ཀུན་གྱི་སྤྱོད་ལུལ་ལོ་༎
ཏིང་ངེ་འཛིན་གྱི་དོན་རིག་ནས་།
འཇིག་རྟེན་ཆོས་ཀྱིས་མ་གོས་པ་༎
དེ་ནི་དེ་ལ་མི་ཆགས་ཏེ་༎
ལུས་ནི་ཐེགས་པ་མེད་པར་ཡང་༌༎
སངས་རྒྱས་ཞིང་དུ་འགྲོ་བར་བྱེད་༎
ནམ་མཁའ་ལ་ནི་བྱ་རྗེས་བཞིན་༎
དེ་དག་རྙེད་པར་མི་འགྱུར་ཏེ་༎
དེ་འདྲའི་རང་བཞིན་བྱང་ཆུབ་དེ་༎
བྱང་ཆུབ་སེམས་དཔས་རྟོགས་པར་འགྱུར་༎
སུ་དག་ཆོས་ཀྱི་སྐུར་ལྟཇ་བ་༎
དེ་དག་གིས་ནི་འདྲེན་པར་མཐོང་༌༎
རྫོགས་པའི་སངས་རྒྱས་ཆོས་ཀྱི་སྐུ་༎
དེ་ནི་སངས་རྒྱས་མཐོང་བའོ་༎
དཔའ་བོ་ཆེན་པོ་ཆོས་ཀྱི་སྐུ་༎
སྐུ་ནི་ཆོས་ལྔས་སྐྱེས་པ་སྟེ་༎
གཟུགས་ཀྱི་སྐུ་ནི་ནམ་དུ་ཡང་༌༎
རྒྱལ་བས་བཞག་པ་ཡོད་མ་ཡིན་༎
དེ་ལྟར་མཉམ་ཉིད་ཁང་ཆེན་དུ་༎
རིག་པ་མཉམ་ཉིད་ཆེར་བཞག་པས་༎
གོམས་ཤིང་གདེང་དང་ལྡན་པ་ཡིས་༎
སེམས་ལ་དབང་ཐོབ་གྱུར་པ་ན་༎
གཡོ་དང་མི་གཡོ་སྣང་བ་མེད་༎
བྱང་ཆུབ་སེམས་ཀྱི་དོན་མཐར་ཐུག་། གང་ཞིག་རྣམ་པར་མི་རྟོག་དོན་༎
བསྟན་དུ་མེད་ཅིང་བརྗོད་བྲལ་བ་༎
རང་གི་བློ་ཡིས་མཐོང་ཞེ་ན་༎
དེ་ནི་ཉམས་མྱོང་ཆ་ཡིན་ཕྱིར་༎
ཟག་པའམ་བཟུང་བ་དང་བཅས་པས་༎
དེ་ནི་བདེན་པའི་དོན་མཐོང་མིན་༎
དེ་ཕྱིར་གསང་བའི་དོན་མཐའ་ལ་༎
བདེན་པ་ཉིད་ཀྱང་མཐོང་མེད་ན་༎
བརྫུན་པ་ཉིད་ཀྱང་ག་ལ་༄༅༎
མཐོང་༌༎
མཐོང་བྲལ་ལམ་ལ་མཐོང་ཞེས་བརྗོད་༎
འདི་ལ་མཐོང་དང་མཐོང་བྱ་མེད་༎
དེ་ཕྱིར་ཡུལ་གྱི་མཐོང་ཞེན་མེད་༎
དེས་ན་ཆགས་དང་ལྡན་པ་མེད་༎
དངོས་པོར་སྣང་ཡང་རྡོས་མི་སྣང་༌༎
བྲལ་དང་གནས་པའི་ཤེས་པ་གང་༌༎
བློ་ཡི་མདུན་ན་མི་གནས་པ་༎
གདེང་ཆེན་རྙེད་པ་དྲོད་ཡིན་ནོ་༎
གདེང་ཆེན་ཐོབ་པའི་རྣལ་འབྱོར་པས་༎
སྤྱོད་པའང་དེ་བཞིན་གཉིས་མེད་པར་༎
འགག་མེད་སྟོབས་ཀྱིས་སྤྱད་བྱ་སྟེ་༎
མཁའ་ལ་སྒྱུ་མའི་གར་མཁན་བཞིན་༎
འདི་ལ་སྤང་བྱ་ཡོད་མ་ཡིན་༎
མི་བླང་པ་ཡང་གང་ཡང་མེད་༎
འདི་ལ་མི་སྤྱད་གང་ཡང་མེད་༎
མི་ཤེས་པ་ཡང་ཡོད་མ་ཡིན་༎
མི་སྒྲུབ་པ་ཡང་མེད་པ་སྟེ་༎
འདོད་ཆགས་ཞེ་སྡང་གཏི་མུག་དང་༌༎
ང་རྒྱལ་ཕྲག་དོག་ཉོན་མོངས་ལྔ་༎
ཐབས་ཀྱིས་ཟིན་དང་རང་བཞིན་ཤེས་༎
ཉོན་མོངས་ཆེན་པོ་མི་སྤང་སྟེ་༎
དེ་བས་སྤང་བར་བྱ་བ་མེད་༎
དེ་མ་རྟོགས་པས་བདག་ལྟར་བཅིངས་༎
རྒྱལ་བས་དགོངས་པའི་ཚིག་ལ་བརྟེན་༎
བག་མེད་པས་ནི་ཉོན་མོངས་སྤྱོད་༎
འགྲོ་བ་དྲུག་ཏུ་འཁྱམ་པར་འགྱུར་༎
བྱང་ཆུབ་སེམས་ཀྱི་ཁུ་བ་ནི་༎
དཀར་དམར་གཉིས་དང་བཤང་དང་གཅི་༎
ཤ་ཆེན་པོར་ནི་གྱུར་པ་རྣམས་༎
རིགས་ལྔ་ཡེ་ཤེས་ལྔ་རང་བཞིན་༎
འཕགས་པ་མཆོད་དང་དབང་བསྐུར་དང་༌༎
བདུད་རྩི་མྱེད་དང་ཟློག་པའི་ཕྱིར་༎
ཆོས་རྣམས་མཉམ་པའི་བརྟུལ་ཞུགས་ཀྱིས་༎
དང་དུ་བླང་བར་བྱ་བ་ཡིན་༎
ཚིག་ཙམ་ལ་བརྟེན་བག་མེད་སྤྱོད་༎
མི་དགེ་བ་ཡི་འབྲས་བུར་འགྱུར་༎
སྦྱོར་སྒྲོལ་མ་བྱིན་ལེན་དང་བརྫུན་༎
ངག་བརླང་པོ་སྟེ་མི་དགེའི་ཆོས་༎
མཐུན་འཇུག་འཚམ་པའི་སྤྱོད་པ་སྟེ་༎
འགྲོ་བ་འདུལ་བའི་ཐབས་ཆེན་ཡིན་༎
སྒྲ་རྗེས་འབྲངས་ནས་རང་དགར་སྤྱོད་༎
ཐུར་དུ་ཁ་ལྟས་དམྱལ་བར་ལྟུང་༌༎
གཟུགས་ཚོར་འདུ་ཤེས་འདུ་བྱེད་དང་༌༎
རྣམ་པར་ཤེས་ཏེ་ཕུང་པོ་ལྔ་༎
ཟག་པ་མེད་པའི་རང་བཞིན་གྱི་༎
སྐུ་ལྔ་ཡེ་ཤེས་ལྔར་ཤར་བས་༎
འཁོར་བ་མྱ་ངན་འདས་པའི་ཆོས་༎
མི་ཤེས་པ་ནི་ཡོད་མ་ཡིན་༎
ཐམས་ཅད་སྐུ་དང་ཡེ་ཤེས་ལྔར་༎
བསྒྲུབ་པར་བྱ་བ་དམིགས་པ་སྟེ་༎
འདིས་ནི་མི་བསྒྲུབ་ཡོང་མིན་ཏེ་༎
དེ་ནས་ཀུན་གྱིས་བསྒྲུབ་ཅིག་པའོ་༎
དེ་ཉིད་རྟོག་པ་ཅི་དགར་སྤྱོད་༎
རྣམ་གྲོལ་སྒྱུ་མའི་ཚུལ་བསྟན་པའོ་༎
དེ་ཉིད་གསལ་དང་འགྲིབ་དང་མེད་པས་༎
དུར་ཁྲོད་གསང་བ་གཅན་གཟན་གནས་༎
ལྷ་མིན་ཡི་དྭགས་ལམ་ལ་སོགས་༎
འཇིགས་དང་ཡ་ངའི་གནས་རྣམས་སུ་༎
དོགས་པ་མེད་པར་རབ་ཏུ་རྒྱུ་༎
དཀྱིལ་འཁོར་ཆེན་པོའི་ཚོགས་ནང་དུ་༎
ལྷ་མོ་རྣམས་དང་མཉམ་དུ་རོལ་༎
འདི་ནི་བརྟུལ་ཞུགས་སྤྱོད་པ་སྟེ་༎
སྔགས་ཀྱི་སྤྱད་མཆོག་བླ་ན་མེད་༎
སྐད་ཅིག་ཉིད་ལ་འབྲས་བུ་སྟེར་༎
འདི་ལ་བསྲུང་བའི་ཚུལ་ཁྲིམས་མེད་༎
ངོ་ཚའི་རྣམ་རྟོག་ཡོད་མ་ཡིན་༎
གང་ཞིག་ཚུལ་ཁྲིམས་ལྡན་པར་རྟོག་། གཉིས་འཛིན་ཚུལ་ཁྲིམས་ངན་པར་གསུངས་༎
ཚུལ་ཁྲིམས་མི་ལྡན་གང་རྟོག་༄༅༎
པ་༎
གཉིས་སུ་མེད་པའི་ཚུལ་ཁྲིམས་མཆོག་། འདི་འདྲའི་གསང་དོན་མི་ཤེས་པས་༎
སྡིག་པ་འབའ་ཞིག་དགེ་བ་མེད་༎
འཁོར་བའི་ས་བོན་རྣམ་པར་ཤེས་༎
ས་བོན་ཡོད་ན་འབྲས་བུ་འབྱུང་༌༎
རྩིག་པ་ཡོད་ན་རི་མོ་བཞིན་༎
ཡོངས་སུ་ཤེས་ན་འགག་པར་འགྱུར་༎
རང་གི་སེམས་ནི་མ་མཐོང་བས་༎
ལྟ་བའི་འདྲ་བར་འཇུག་པར་འགྱུར་༎
ང་རྒྱལ་ཁངས་པ་འཁྲུལ་རྗེས་རྟོག་། སྲེད་ལེན་མ་རིག་མདུད་པས་བཅིངས་༎
ཉིན་མཚན་འདོད་པའི་ཡོན་ཏན་སེམས་༎
དེ་དག་ལྷས་དང་གྲོང་ཁྱེར་རྒྱུ་༎
སེམས་ཅན་ཡོངས་སུ་གྲོལ་ཞེས་སྨྲ་༎
འགྲོ་ལ་སྙིང་བརྩེ་བདག་ལ་ཡོད་༎
ཀུན་ལ་ཕན་སེམས་དེ་བཞིན་ཏེ་༎
ཞེ་སྡང་འདོད་ཆགས་སྲེད་སེམས་ཀྱིས་༎
ཆོས་ཉིད་འཚོ་བའི་ཚུལ་ཅན་བརྗོད་༎
འཚོ་དང་སྙིང་རྗེ་འདུས་པ་ནི་༎
ནམ་ཡང་ཡོད་པ་མ་ཡིན་ནོ་༎
དེས་ན་དེ་དག་ལོག་པའི་ཕྱིར་༎
སྣ་ཚོགས་ཐབས་ཀྱིས་འདུལ་བའི་ཐབས་༎
ཐོག་མ་མེད་ནས་འཁོར་བ་ན་༎
བྱིས་པ་དངོས་ལ་ཞེན་པ་ཡི་༎
གསང་བའི་དོན་གྱི་སྣོད་མིན་ལ་༎
བྱམས་པའི་ཐུགས་རྗེས་བཟུང་ནས་ཀྱང་༌༎
ཤིང་ལོའི་གཟུགས་ཀྱིས་བྱིས་པ་རྣམས་༎
བྲིད་ནས་འཛིན་པ་རྣམ་པར་བཟློག་། དངོས་པོའི་དོན་གྱིས་བཟུང་རྣམས་ལ་༎
འཁོར་བའི་རང་བཞིན་བརྗོད་པ་ཡིས་༎
སྐྱེ་བ་ཆེན་པོས་རབ་བསྐུལ་ནས་༎
དམ་པའི་དོན་ལ་གཟུད་པར་བྱ་༎
གསུམ་ལ་སོགས་པ་སྐྱབས་འགྲོ་ཞིང་༌༎
བྱང་ཆུབ་སེམས་ཀྱི་རྣམ་པར་སྦྱིན་༎
ཕ་རོལ་ཕྱིན་དྲུག་སྤྱོད་པ་ལ་༎
གསང་མཆོག་གཞུང་དུ་དབང་བསྐུར་ཏེ་༎
ཡོངས་སུ་རྫོགས་ཤིང་སྤྲོ་བ་ལ་༎
བསྐྱེད་དང་རྫོགས་པའི་རིམ་པ་བསྟན་༎
རྩ་དང་རླུང་དང་བྱང་ཆུབ་སེམས་༎
མི་ཤིགས་ཐིག་ལེའི་དོན་རྟོགས་ནས་༎
གསང་ཆེན་མཉམ་པ་ཆེན་པོ་ཡི་༎
མཐའ་ལས་བཀྲོལ་ཏེ་ཀློང་དུ་བསྐྱལ་༎
འདི་ནི་འཇིག་རྟེན་འདས་པ་ཡི་༎
དངོས་གྲུབ་མཆོག་གི་བསྙེན་པ་སྟེ་༎
སྐྱེས་མཆོག་ཆོས་ཀྱི་རྒྱལ་པོ་ཆེ་༎
རྒྱལ་བའི་རྒྱལ་ཚབ་རྣམས་ལ་བཤད་༎
འདི་ནི་ལུང་གི་ལུང་ཆེན་ཏེ་༎
ཟབ་པའི་འཇུག་པ་བླ་ན་མེད་༎
གསང་བ་ལས་ཀྱང་ཆེས་གསང་སྟེ་༎
གསང་བ་ཆེན་པོའི་མཆོག་གྱུར་བའོ་༎
མཐའ་ཡས་མངོན་པར་བར་མཐོང་བ་སྟེ་༎
མཐར་ཐུག་གནས་སུ་ཕྱིན་པའོ་༎
འདི་ཡིས་ཕྱི་ནང་ཐམས་ཅད་དུ་༎
སྣང་གྲགས་སྲིད་དང་ཞི་བ་ཀུན་༎
མཉམ་གྲོལ་ཆེན་པོའི་ཀློང་ནང་དུ་༎
ཐམས་ཅད་མ་ལུས་བརྡར་ཤ་བཅད་༎
དེ་ལྟར་རྒྱལ་བ་མ་ལུས་པའི་༎
དགོངས་རྒྱུད་གཅིག་ཏུ་བསྡུས་པ་ནི་༎
ལུང་མཆོག་འདི་སྟེ་དུས་གསུམ་གྱི་༎
རྒྱལ་བས་སེམས་ཅན་དོན་འདུས་ཕྱིར་༎
མདོ་དང་རྒྱུད་དང་རྟོག་པ་ལས་༎
ཡང་དང་ཡང་དུ་བསྟན་ཏེ་གསུངས་༎
རྡོ་རྗེ་སེམས་དཔའ་བླ་མེད་པ་༎
རྡོ་རྗེ་ཆོས་ནི་རྒྱལ་པོ་སྟེ་༎
རིགས་འཛིན་མི་ཡི་ཐོད་པ་ཅན་༎
གཙོ་ཆེན་བྱང་ཆུབ་སེམས་དཔའ་ཡིས་༎
རྒྱལ་པ་རྣམས་ལ་ཡང་ཡང་ཐོས་༎
སྙིགས་དུས་འགྲོ་ལ་ཕན་པའི་ཕྱིར་༎
རྒྱུད་ལས་ལུང་དུ་༄༅༎
ཕྱུང་འདི་༎
མཁའ་འགྲོ་རྣམས་ལ་བརྒྱུད་ནས་ནི་༎
མ་འོངས་རྣལ་འབྱོར་སྐལ་ལྡན་གྱི་༎
ཐུགས་ཀྱི་དཀྱིལ་དུ་གསུང་དོན་རྣམས་༎
མ་ནོར་རྒྱུད་དུ་གསལ་བར་འགྱུར་༎
མདོ་རྒྱུད་རྟོག་པ་བསྡུས་པའི་སྒྲོན་མ་ལུང་ཐམས་ཅད་ཀྱི་རྒྱལ་པོ་ལས་།
གསལ་བར་བྱེད་པ་སྒྲོན་མའི་ལུང་བསྟན་པ་སྟེ
ལྔ་པའོ་རྫོགས་སོ་༎ ༎ བཅོམ་ལྡན་འདས་བདེ
བ་གཤེགས་པ་ཐམས་ཅད་འདུས་པའི་ཐུགས་རྗེ་དཔྱང
ཐག་གི་གནས་། མཛད་པ་ལྷའི་ཆོ་འཕྲུལ་འཕྲིན་ལས་མཐར་ཕྱིན་པའི་བསྒྲུབ་པ་།
གསང་སྔགས་ངེས་པའི་དོན་གསལ་བར་བྱེད་པའི་སྒྲོན་མ་།
མདོ་རྒྱུད་ཀྱི་རྟོག་པ་བསྡུད་པ་ལུང་ཐམས་ཅད
ཀྱི་རྒྱལ་པོ་ཆེན་པོ་རྫོགས་སོ་༎ ༎ རྒྱ
གར་གྱི་མཁན་པོ་སློབ་དཔོན་ཆེན་པོ་པདྨ་འབྱུང
གནས་དང་༌། བོད་ཀྱི་ལོ་ཙ་བ་བཻ་རོ
ཙ་ན་བདག་གིས་བསྒྱུར་ཞིང་ཞུས་ཏེ་གཏན་ལ
གནས་དང་༌། ཕབ་པའོ་༎ རྒྱལ་པོའི་བླ་དཔེའོ་༎
གཏེར་རྒྱ་།
སྦས་རྒྱ་།
