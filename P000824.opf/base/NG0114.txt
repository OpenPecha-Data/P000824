ཐུགས་ཀྱི་དཀྱིལ་འཁོར་རིན་ཆེན་སྒོ་ཕྱེ་ནས་༎
བདེ་གཤེགས་དཔལ་གྱི་མགུར་ནས་གསུང་བསྒྲགས་པ་༎
གསང་སྔགས་རྣལ་འབྱོར་དབང་ཕྱུག་རྒྱལ་པོ་ཡིན་༎
མཉམ་སྦྱོར་ཀུན་ཏུ་བཟང་པོ་ཉིད་ཀྱི་དབྱིངས་༎
རྣམ་དག་ལམ་ཆེན་ཀུན་སྒྲོལ་དགོངས་པའི་ཐུགས་༎
བགྲོད་མེད་རྣལ་འབྱོར་རྫོགས་པ་ཆེན་པོའི་ལམ་༎
བྱར་མེད་ལྷུན་རྫོགས་སྐྱེ་མེད་ཆོས་ཀྱི་དབྱིངས་༎
ཐེག་པའི་རྣམ་གྲངས་གྲལ་ཐབས་ཆ་སྙོམས་པ་༎
མ་འདྲེས་ཆོས་རྣམས་ཡོངས་སུ་རྫོགས་པའི་རྒྱན་༎
ཀླུང་ཡངས་རྒྱ་མཚོར་ཆུ་བོའི་འཕྲོ་འདུ་བཞིན་༎
རྒྱལ་ཐབས་སྤྱི་བླུགས་དབང་ཕྱུག་རྣམས་ཀྱིས་མཛད་༎
ཤེས་བྱ་ཤེས་བྱེད་ཀུན་གྱི་གཞིར་གྱུར་པ་༎
ཀུན་གཞི་གནས་གྱུར་རྫོགས་པའི་དཀྱིལ་འཁོར་ནི་༎
རྣམ་ཤེས་གདེང་ཀའི་ནམ་མཁའི་རྒྱས་མཉམ་པ་༎
རྩེ་མོ་བྱུང་རྒྱལ་བདེ་བ་ཆེན་པོའི་དབྱིངས་༎
སྡེ་རྒྱུད་ཡང་ཐོག་བླ་ན་མེད་པ་ཡིས་༎
ཀུན་ཏུ་བཟང་པོ་རང་བྱུང་བཅོམ་ལྡན་འདས་༎
གཅིག་ཏུ་རབ་ཏུ་ཆེ་མཆོག་ཆོས་ཀྱི་སྐུ་༎
ལྷུན་རྫོགས་སྐུ་གསུང་ཐུགས་ཀྱི་ཕྱག་རྒྱ་ཆེ་༎
བླ་ན་མེད་པའི་གོ་འཕང་མཆོག་ལ་གནས་༎
ཆོས་དབྱིངས་མ་སྐྱེས་སེམས་ཅན་མེད་པའི་ཕྱིར་༎
སྲིད་པའི་ཆོས་རྣམས་ཡེ་ནས་ལྷུན་གྱིས་གྲུབ་༎
མི་གནས་མྱ་ངན་འདས་པའི་འབྲས་བུར་གནས་༎
ཟླ་རྒྱས་བཞིན་དུ་སྤྲོས་པ་མི་མངའ་བ་༎
ཡེ་ནས་རྒྱ་མཚོ་འཁྱིལ་པའི་དབྱིངས་དང་མཚུངས་༎
སྤྲོས་ཀྱང་དེ་བཞིན་བསྡུས་ཀྱང་དེ་བཞིན་པ་༎
བསོད་ནམས་ཡེ་ནས་སྐུ་གསུང་ཐུགས་ལ་རྫོགས་༎
ལྟ་བ་ནམ་མཁའི་རྒྱལ་པོའི་འཕང་གཅོད་པ་༎
བཏང་སྙོམས་ཆེན་པོ་ལྷུན་རྫོགས་ཆོས་ཀྱི་དབྱིངས་༎
མ་སྐྱེས་མི་གནས་ནམ་མཁའི་རང་བཞིན་ལས་༎
ཐུགས་རྗེའི་ཆོ་འཕྲུལ་ཡ་མཚན་ཆེན་པོར་སྟོན་༎
ཁྱུང་ཆེན་གཤོག་རྫོགས་མཁའ་ལ་ལྡིང་བ་བཞིན་༎
ཆུ་རླུང་རི་བྲག་གྱེན་ཐུར་ཉམ་མི་ང་༌༎
བར་སྣང་ནམ་མཁའི་ཁམས་ཀུན་ལམ་དུ་བདེ་༎
གང་དུ་དམིགས་པའི་ས་ཀུན་གཅོད་པར་བྱེད་༎
དེ་བཞིན་ཡེ་ནས་བློ་སྦྱངས་རྣལ་འབྱོར་ཐུགས་༎
བྱང་ཆུབ་སྙིང་པོར་འགྲོ་བའི་སྐལ་ལྡན་པོ་༎
སངས་རྒྱས་མངོན་དུ་གྲུབ་པའི་མན་ངག་ཅན་༎
བྱང་ཆུབ་སེམས་རྟོགས་ཡོན་ཏན་ཁྱད་པར་འཕགས་༎
བདག་དང་གཞན་དོན་ལྷུན་གྲུབ་མ་སྤངས་པ་༎
སྤྱོད་པ་རྒྱ་མཚོ་སྣ་ཚོགས་ཅི་བདེར་སྤྱོད་༎
པདྨ་སྐྱེ་བའི་རྒྱུ་ནི་འདམ་ཡིན་ཏེ་༎
པདྨ་ལ་ཡང་འདམ་གྱིས་གོས་པ་མེད་༎
ཆོས་ཉིད་ཆགས་པ་མེད་པར་རྟོགས་གྱུར་ན་༎
ཡེ་ཤེས་ཆགས་མེད་ཉམས་པ་རྡུལ་ཙམ་མེད་༎
ཐུགས་རྗེ་སྤྱོད་པ་བསམ་ཡས་ཇི་སྙེད་པ་༎
རྣལ་འབྱོར་ཐབས་ཀྱིས་སྤྱོད་པ་ཇི་བཞིན་སྤྱོད་༎
རྣམ་རྟོག་སྤྲོས་བྲལ་གཟུང་འཛིན་མི་མངའ་བ་༎
མཁའ་མཉམ་རྒྱལ་པོས་འདོད་དགུའི་རེ་བ་སྐོང་༌༎
སྐྱེ་མེད་དབྱིངས་ལས་སྐྱེ་བའི་ཆོ་འཕྲུལ་རྣམས་༎
རྣམ་དག་བྱང་ཆུབ་༄༅༎
སེམས་ཀྱི་དབྱིངས་ནས་འཕྲོ་༎
མཁའ་དབྱིངས་རྣམ་པར་དག་པའི་དཀྱིལ་འཁོར་ནི་༎
ལྷུན་གྲུབ་ཡིད་བཞིན་རིན་ཆེན་གཞལ་ཡས་ཁང་༌༎
ཕྱོགས་དུས་ཀུན་ནས་འཁྱིལ་བའི་རྒྱལ་པོའི་ཚོགས་༎
རྒྱལ་ཚོགས་རྡོ་རྗེ་དབྱིངས་ཀྱི་དཀྱིལ་འཁོར་རྣམས་༎
འགྲོ་དོན་རྒྱལ་བའི་དཀྱིལ་འཁོར་བསྟན་པའི་ཕྱིར་༎
འགྲོ་འདུལ་རྡོ་རྗེ་དབྱིངས་ཀྱི་དཀྱིལ་འཁོར་འཕྲོ་༎
སྤྲིན་མེད་མཁའ་ལ་སྐར་ཚོགས་རྒྱས་པ་བཞིན་༎
བཀྲག་གསལ་ལོངས་སྤྱོད་རྫོགས་པའི་འཁོར་དང་བཅས་༎
ཀུན་བཟང་རྡོ་རྗེ་སེམས་དཔའ་དཔལ་སྦྱོར་བ་༎
ཤེས་རབ་དབྱིངས་ནས་ཐབས་ཀྱི་ཕྱག་རྒྱ་གསལ་༎
སང་ངེ་ས་ལེ་མཉམ་ལ་མ་འདྲེས་པ་༎
ཕུང་པོ་ཁམས་དང་སྐྱེ་མཆེད་རྣལ་འབྱོར་ཚོགས་༎
ཀུན་ཏུ་བཟང་པོ་རང་བྱུང་བཅོམ་ལྡན་འདས་༎
གཅིག་པུ་རབ་ཏུ་ཆེ་མཆོག་ཆོས་ཀྱི་སྐུ་༎
ལྷུན་རྫོགས་སྐུ་གསུང་ཐུགས་ཀྱི་ཕྱག་རྒྱ་ཆེ་༎
ཡེ་ནས་ལྷུན་གྲུབ་བྱང་ཆུབ་སྙིང་པོར་ནི་༎
བླ་མེད་རྒྱལ་བའི་གོ་འཕང་མཆོག་ལ་བཞུགས་༎
བདག་དང་གཞན་དུ་རྟོག་པ་མི་མངའ་བ་༎
འཇིག་རྟེན་རྡོ་རྗེའི་ཉི་མ་ཤར་བ་བཞིན་༎
ལྷན་ནེ་ལྷམ་མེར་ལྡན་པའི་དཀྱིལ་འཁོར་ཅན་༎
སྐུ་གསུམ་ཡེ་ཤེས་དྲུག་དང་ཆོས་ཀྱི་དབྱིངས་༎
ཇི་ལྟར་སྐར་ཚོགས་བཞིན་དུ་མ་འཕྲོས་ཀྱང་༌༎
ཉི་མའི་དཀྱིལ་འཁོར་འབར་བས་ཟིལ་གྱིས་གནོན་༎
དེ་བཞིན་ཀུན་བཟང་རྡོ་རྗེ་སེམས་དཔའ་ཡང་༌༎
ཉི་མ་སྟོང་གི་གཟི་བརྗིད་འབར་བས་བརྗིད་༎
རྒྱལ་བའི་ཚོགས་ཆེན་འདུས་པའི་གཙོ་བོ་སྟེ་༎
ཕྱི་ནང་གསང་བའི་དཀྱིལ་འཁོར་ཀུན་གྱི་བདག་།
རྣམ་པར་ཤེས་པའི་གཙོ་བོ་ཀུན་གྱི་གཞི་༎
རང་བྱུང་ཡེ་ཤེས་དབྱིངས་ལས་མ་གཡོས་ཀྱང་༌༎
སྟོང་ཁམས་ཡོངས་སུ་སྙོམས་པའི་ཐུགས་རྗེ་ཅན་༎
འགྲོ་བའི་དཔལ་མགོན་སྣ་ཚོགས་ཀུན་ཏུ་བཟང་༌༎
དབྱེ་བསལ་བླང་དོར་གཉིས་མེད་དོན་དུ་གཅིག་།
ཕྱི་དང་ནང་ཀུན་ཐམས་ཅད་ཆོས་ཀྱི་དབྱིངས་༎
རྣམ་པར་ཐར་པའི་སྤྱོད་ཡུལ་ཐམས་ཅད་ན་༎
སངས་རྒྱས་སེམས་ཅན་བླང་དོར་གཉིས་མེད་དེ་༎
ལམ་དང་གཉེན་པོས་བཅོས་སུ་ག་ལ་ཡོད་༎
བསྒྲུབ་མེད་རྩལ་སྤྲུགས་སྨོན་པ་མེད་པ་ཡི་༎
བྱར་མེད་ལྷུན་རྫོགས་བདེ་གཤེགས་དེ་བཞིན་ཏེ་༎
རྟོག་དཔྱོད་རྣམ་དག་གཉིས་མེད་ཆོས་དབྱིངས་ལ་༎
རྟོག་དང་མི་རྟོག་ཡེ་ཤེས་ཆོས་ཀྱི་སྐུ་༎
མཐར་ཐུག་མེད་ཅིང་དབྱིངས་ལ་བྲི་བ་མེད་༎
སྐྱེ་མེད་དབྱིངས་ལས་སྐྱེ་བའི་ཆོ་འཕྲུལ་རྣམས་༎
གང་ཡང་མ་ཡིན་སྣ་ཚོགས་ཆོས་ཀྱི་དབྱིངས་༎
ཁམས་གསུམ་རྣམ་དག་མ་བྱུང་མ་སྐྱེས་ན་༎
དབུས་མཐའ་མི་གཟིགས་རྣམ་པར་རྟོག་ལས་འདས་༎
རྣམ་རྟོག་གཉན་པོས་རྣམ་པར་མི་རྟོག་པ་༎
མི་རྟོག་འདོད་པས་རྟོག་པ་ཆེན་པོ་ཡིན་༎
ཆོས་ཀྱི་དབྱིངས་ཉིད་མི་རྟོག་མཐའ་ལས་འདས་༎
རྟོག་དང་མི་རྟོག་གཉིས་ཀ་ཚིག་གི་༄༅༎
མཐའ་༎
རྣམ་རྟོག་སྤྲོས་མེད་བྱང་ཆུབ་སྙིང་པོ་ནི་༎
ཀུན་གཞི་རྣམ་དག་རྣམ་ཤེས་རྣམ་པར་དག་།
ཡེ་ཤེས་རྣམ་དག་ཆོས་དབྱིངས་རྣམ་པར་དག་།
བདག་ཉིད་རྣམ་དག་གཞན་ཡང་རྣམ་པར་དག་།
བལྟ་བ་རྣམ་དག་སྤྱོད་པ་རྣམ་པར་དག་།
སེམས་ཅན་རྣམ་དག་སངས་རྒྱས་རྣམ་པར་དག་།
རྒྱུ་རྣམས་རྣམ་དག་འབྲས་བུ་རྣམ་པར་དག་།
རྟེན་འབྱུང་རྣམ་དག་འབྲེལ་པ་རྣམ་པར་དག་།
བདག་མེད་གཉིས་མེད་བྱང་ཆུབ་སྙིང་པོ་ལས་༎
དབྱིངས་དང་ཡེ་ཤེས་མཉམ་སྦྱོར་མ་རྟོགས་པ་༎
རྒྱུ་འབྲས་དོན་རྟོགས་ཐབས་དང་ཤེས་རབ་སྟེ་༎
མཁྱེན་པ་མུན་སེལ་བྱང་ཆུབ་སེམས་དང་མཉམ་༎
དཀྱིལ་འཁོར་བྱང་ཆུབ་སེམས་ལས་རང་བྱུང་བ་༎
སྐྱེ་མེད་འགག་མེད་ཆོ་འཕྲུལ་སྣ་ཚོགས་འབྱུང་༌༎
མཐུན་འཇུག་འཚམས་པའི་སྤྱོད་པ་རྒྱ་མཚོ་ནི་༎
བདག་དང་གཞན་དོན་ཡེ་ནས་ལྷུན་གྲུབ་ཀྱང་༌༎
ཐུགས་རྗེ་ཆེན་པོས་འགྲོ་དོན་རྫོགས་པར་མཛད་༎
མིང་ཚིག་སྒྲོན་མས་དོན་གྱི་གསེར་མཚོན་པ་༎
ཚིག་གི་རྣམ་གྲངས་གསུང་གི་འཁོར་ལོ་ཅན་༎
ཡོད་མེད་མཐའ་ལས་འདས་པའི་ཀུན་གཞི་ནི་༎
མིང་ཚོགས་ཚིག་གི་རྣམ་གྲངས་སྡུད་པའི་བདག་།
ཡོད་ཀྱང་མ་ཡིན་དེ་བཞིན་མེད་མ་ཡིན་༎
རྟག་པ་མ་ཡིན་ཆད་པའི་མཐའ་རུ་མིན་༎
བདག་ཏུ་མ་ཡིན་མཚན་མར་འཛིན་པ་མེད་༎
ཕྱི་ནང་གཟུང་འཛིན་དངོས་པོར་གང་རྟོག་པ་༎
མི་མཁས་རྨོངས་པ་མུ་སྟེགས་ལྟ་ལ་ཞེན་༎
སྣ་ཚོགས་རང་བཞིན་མེད་པར་གང་སྨྲ་བ་༎
མེད་པར་མཐོང་བས་མུ་སྟེགས་ཆད་པའི་ལམ་༎
དོན་གྱི་སྙིང་པོའི་བཞེད་ལས་གོལ་སར་གསུངས་༎
གང་ཡང་མ་ཡིན་སྣ་ཚོགས་ཆོས་ཀྱི་དབྱིངས་༎
བདེ་གཤེགས་རིགས་ཅན་བྱང་ཆུབ་སྙིང་པོ་ནི་༎
གཉིས་མེད་དོན་རྟོགས་རྫོགས་ཆེན་རྣལ་འབྱོར་པའི་༎
ཡེ་ཤེས་རྣམ་དག་ལྷུན་སྦྱོར་གྲུབ་པའི་མཐའ་༎
རེ་དོགས་མེད་པས་དབྱིངས་ལས་དབྱིངས་ཉིད་གསལ་༎
སངས་རྒྱས་གཞན་ནས་ཚོལ་བའི་གྲུབ་མཐའ་མེད་༎
ཀུན་གཞི་རྣམ་ཤེས་ཡེ་ནས་ཆོས་ཀྱི་དབྱིངས་༎
ཡེ་ནས་ལྷུན་གྲུབ་སངས་རྒྱས་མངོན་སུམ་ན་༎
གང་ནས་སུ་ལ་སངས་རྒྱས་གསོལ་བ་འདེབས་༎
འཁྲུལ་འཁོར་ཉམ་ཐག་རི་དྭགས་སྨིག་རྒྱུ་བཞིན་༎
སངས་རྒྱས་ཉིད་ཀྱིས་སངས་རྒྱས་ཉིད་འཆོས་པ་༎
རྒྱ་མཚོའི་དབྱིངས་ནས་སྨིག་རྒྱུར་བསྙེགས་པ་བཞིན་༎
དེ་ལྟ་བས་ན་སང་རྒྱས་ཐོབ་འདོད་ན་༎
ཏིང་འཛིན་རྒྱལ་པོ་བྱང་ཆུབ་སེམས་ལ་གསལ་༎
རྟོགས་ན་བདག་ཉིདསངས་རྒྱས་མངོན་སུམ་སྟེ་༎
མཉམ་པའི་རྒྱལ་པོ་གཉིས་མེད་ཆོས་ཀྱི་སྐུ་༎
གསང་དང་གསང་ཆེན་དཀྱིལ་འཁོར་ཞེས་བྱ་བ་༎
སངས་རྒྱས་དཀྱིལ་འཁོར་རྟོགས་པ་ཉིད་ལ་འདུས་༎
འཁོར་ལྡན་བསོད་ནམས་ཡེ་ཤེས་ཚོགས་རྫོགས་པ་༎
མངོན་སུམ་མཚན་དང་དཔེ་བྱད་ལྡན་པ་ཡིན་༎
ཆོས་ཉིད་འདུལ་དང་སྙིང་རྗེ་ཆེན་པོ་ཡི་༎
དབང་ཕྱུག་༄༅༎
རྫོགས་པ་ཆེན་པོའི་དམ་ཚིག་ལ་༎
ཡེ་ནས་རྣམ་དག་བྱང་ཆུབ་སྙིང་པོ་ནི་༎
མཉེས་ལྡན་དངོས་གྲུབ་བླང་མེད་ཐོབ་པར་ངེས་༎
འཇིག་རྟེན་གསལ་བྱེད་ཉི་མའི་དཀྱིལ་འཁོར་བཞིན་༎
གྲགས་ལྡན་སྟོང་ཁམས་ཡོངས་སུ་འབྱུང་བར་འགྱུར་༎
རྒྱ་མཚོ་ཨུ་དུམ་ཝ་རའི་དཔེ་བཞིན་དུ་༎
བྱང་ཆུབ་སེམས་ལྡན་བརྒྱའམ་ལན་ཅིག་ན་༎
མི་དམིགས་ཏིང་འཛིན་གོམས་ན་འགྲུབ་པར་འགྱུར་༎
གལ་ཏེ་ཆགས་སྡང་བླང་དོར་བློ་སྐྱེས་ཏེ་༎
འཁྲུལ་སེམས་སྐད་ཅིག་རྐྱེན་གྱིས་ཁྲོས་འགྱུར་ན་༎
བླ་མེད་བྱང་ཆུབ་དོན་ལས་འགལ་བའི་ཕྱིར་༎
སྐད་ཅིག་མ་ལས་གྲུབ་གྱུར་སེམས་འདི་ལ་༎
ལོག་རྟོག་གསོག་ཞུགས་ཁྲོས་པའི་དབང་གིས་བརླག་།
འབེན་ཐག་ཆད་འགྱུར་ཉེ་བར་འགྲུབ་མི་འགྱུར་༎
བློ་ལྡན་ནམ་ཞིག་འགྱོད་པ་དྲག་སྐྱེས་ནས་༎
རང་སེམས་དཔང་དུ་བཙུག་ནས་མི་གཏོང་བ་༎
བྱང་ཆུབ་སེམས་མཆོག་བློ་ལ་ཤར་བ་ཡིན་༎
བསྐལ་པར་བསགས་པའི་མུན་ནག་ཐིབས་པོ་ཡང་༌༎
རིགས་པའི་རྒྱལ་པོ་ཡེ་ཤེས་ཉི་ཟེར་གྱིས་༎
མི་ཤེས་བླུན་རྨོངས་སྐལ་མེད་སྐྱེ་བོ་རྣམས་༎
བདག་དང་གཞན་དུ་འཛིན་པའི་སེམས་རྒྱུད་ཀུན་༎
རང་བཞིན་རྒྱལ་བའི་ཆོས་སྐུར་གཅིག་པ་ལས་༎
འཁྲུལ་པས་སོ་སོར་རྟགས་ཏེ་མཐོང་བས་ནོར་༎
ཡེ་ཤེས་སྐུ་ལ་རྒྱལ་བ་རྒྱ་མཚོ་དང་༌༎
ལོག་རྟོག་སྒྱུ་མ་རྒྱུད་ལྔའི་སེམས་ཅན་རྣམས་༎
ཀུན་རྫོབ་སྒྱུ་མར་ཁྱད་པར་བསམ་ཡས་ཀྱང་༌༎
དོན་དམ་དབྱིངས་སུ་རང་བཞིན་ཡོངས་ཀྱིས་མཉམ་༎
ཆོས་རྣམས་ཐམས་ཅད་ཡེ་ནས་སྟོང་པའི་ཕྱིར་༎
སེམས་ཅན་ཐམས་ཅད་བྱང་ཆུབ་སྙིང་པོ་ལ་༎
རང་གི་སེམས་ཉིད་སངས་རྒྱས་མངོན་སུམ་ན་༎
འགྲོ་བ་སྐལ་ལྡན་རྣམས་ཀྱི་དོན་ཙམ་དུ་༎
བསྒོམ་ཞིང་བསྒྲུབ་པའི་ཐ་སྙད་ལུང་དུ་བསྟན་༎
དེ་ལྟ་བས་ན་མི་འགྲུབ་པ་ཡང་མེད་༎
དེ་ལྟར་དེ་བཞིན་ཆོས་ཀྱི་དབྱིངས་རིག་ན་༎
མ་རིག་རྣམས་ལ་སྙིང་རྗེ་ཆེན་པོ་བསྐྱེད་༎
སྙིང་རྗེ་སྐྱེས་ནས་སྒྱུ་མའི་ཏིང་འཛིན་གྱིས་༎
འགྲོ་དོན་ཐབས་ལ་སྤྱོད་པ་སྣ་ཚོགས་སྟོན་༎
བདག་དང་གཞན་དུ་རྟོག་པ་མེད་པའི་ཕྱིར་༎
ཡེ་ནས་གཉིས་མེད་དོན་གཅིག་ཆོས་ཀྱི་སྐུ་༎
ཆོས་སྐུ་སྐྱེ་མེད་རྟོགས་ནས་འགྲོ་དོན་དུ་༎
སྐྱེ་བའི་ཆོ་འཕྲུལ་ཡང་ནས་ཡང་དུ་བསྟན་༎
མཛད་པ་བཅུ་གཉིས་འགྲོ་དོན་མཐར་ཕྱིན་པ་༎
ཅིར་ཡང་འགྱུར་བའི་གཟུགས་ཅན་སྤྲུལ་པའི་སྐུ་༎
ཐུགས་རྗེ་ཆོ་འཕྲུལ་སྣ་ཚོགས་ཅིར་ཡང་གསལ་༎
ཐུགས་རྗེའི་སྤྲུལ་པས་གདུལ་བྱ་ཀུན་འདུལ་བས་༎
སྒྱུ་མའི་བློ་ལྡན་རློམ་སེམས་རྡུལ་ཙམ་མེད་༎
སངས་རྒྱས་རྣམས་ཀྱི་དགོངས་རྒྱུད་ཇི་ལྟ་བུ་༎
རང་གི་མཚན་ཉིད་མ་བཅོས་དེ་བཞིན་ཉིད་༎
ཆོས་རྣམས་སྒྱུ་མར་མངོན་སུམ་གསལ་བའི་ཕྱིར་༎
ཏིང་འཛིན་སྒྱུ་མའི་ཆོ་འཕྲུལ་༄༅༎
སྣ་ཚོགས་རྣམས་༎
ཅིར་ཡང་མི་དམིགས་གང་ཡང་ངེས་པ་མེད་༎
རང་བྱུང་རྨད་གྲགས་བྱང་ཆུབ་སྙིང་པོ་འདི་༎
སྐྱེ་འགྲོ་ཕྱི་ནང་གཟུགས་རྣམས་ཐམས་ཅད་ནི་༎
སྐུ་མཆོག་མི་ཟད་རྒྱན་གྱི་འཁོར་ལོ་རྫོགས་༎
སྒྲ་སྐད་ཐ་མ་རབ་འབྲིང་མ་ལུས་པ་༎
གསུང་དབྱངས་མི་ཟད་རྒྱན་གྱི་འཁོར་ལོ་ཟབ་༎
ཐམས་ཅད་མ་ལུས་དབྱིངས་སུ་རོ་གཅིག་ཕྱིར་༎
ཐུགས་མཆོག་མི་ཟད་རྒྱན་གྱི་འཁོར་ལོར་འདུས་༎
མཉམ་སྦྱོར་ཐིམ་འགྱུར་གསལ་ནས་མི་མངོན་པའི་༎
ཆོས་ཀྱི་སྐུ་མཆོག་བྱང་ཆུབ་སྙིང་པོར་ཐིམ་༎
གསང་སྔགས་དབང་ཕྱུག་གོ་འཕང་ཆེན་པོ་འདིར་༎
ཕྱི་ནང་གསང་བའི་དོན་དང་མི་ལྡན་པར་༎
ལ་ལ་མཁས་འདོད་དྲེགས་པའི་ང་རྒྱལ་ཅན་༎
རང་གི་ལྟ་བ་ཡ་རབས་མཐོར་བཞེད་དེ་༎
གཏི་མུག་དབང་གིས་བག་ཟོན་མ་ཆགས་པར་༎
དྲག་འདོད་ཡས་བཞག་བཙན་ཐབས་དྲེགས་པ་ཡིས་༎
བདག་ལ་གཞན་མེད་དཔེ་ཟླ་འཕགས་འདོད་པ་༎
གཞན་ལ་བརྙས་བཙུགས་བདག་གིས་ལྷར་བསྒོམས་ཀྱང་༌༎
མཉམ་པའི་རྒྱལ་པོའི་དོན་ལས་འགལ་བའི་ཕྱིར་༎
ལྟ་སྤྱོད་ཡ་ཆའི་བདུད་ཀྱི་ལས་སུ་འགྱུར་༎
མཐོ་དམན་རློམ་སེམས་དབང་གྱུར་མཉམ་པའི་བཅུགས་༎
ངའོ་སྙམ་པའི་ང་རྒྱལ་རང་བཞིན་ཏེ་༎
མཁས་པའི་བློ་ལྡན་བླ་མའི་ལུང་བཞིན་དུ་༎
སྐྱོན་སྤོང་དགེ་རྩ་འཕགས་དྲལ་ཁྱད་པར་འཕགས་༎
ཚིག་ལ་མཉམ་སྦྱར་མཁས་པ་ཟླ་མེད་ཀྱང་༌༎
དམ་ཚིག་ཕྱལ་པས་བྱང་ཆུབ་སེམས་སྤངས་ནས་༎
རྡོ་རྗཻ་ལྟ་བུར་འགྲུབ་འགྱུར་སེམས་འདི་ལ་༎
ལོག་འདྲེན་གསོག་ཅན་བདེན་ཚིག་ཅི་སྨྲས་ཀྱང་༌༎
འཁྲུལ་པའི་སེམས་ཉིད་ལོག་འདྲེན་དབང་དུ་འགྱུར་༎
གསང་སྔགས་རྒྱ་མཚོའི་སྒོ་འདི་ཡངས་པ་རུ་༎
འཇུག་འདོད་རྒྱལ་བའི་སྐུ་བསླུས་སླར་ལོག་པ་༎
བདུད་རྩི་མྱངས་ནས་དུག་ཏུ་འཁྲུལ་པ་གང་༌༎
བཛྲ་ཡཀྴ་དྲག་པོ་སྙིང་ལ་གནས་༎
ལུས་སྲོག་སྒྱུ་མ་རྡུལ་དུ་བརླགས་ནས་ཀྱང་༌༎
དམྱལ་བར་ངེས་འགྲོ་གཏན་དུ་སྙིང་རེ་རྗེ་༎
རི་དྭགས་མི་ཡུལ་སོ་མཚམས་འདས་དང་འདྲ་༎
ཐམས་ཅད་བྱང་ཆུབ་སེམས་དཔས་རྩེ་མོ་སྟེ་༎
མཁས་པའི་ཐུགས་ལས་བྱུང་བས་བྱུང་རྒྱལ་ཉིད་༎
བྱུང་རྒྱལ་ཉིད་ན་རྩེ་མོ་ཤར་བ་ཡང་༌༎
རྣམ་གྲངས་རྒྱན་དུ་བཀོད་པས་ཕྲེང་བ་སྟེ་༎
དབྱེ་བསལ་བླང་དོར་མེད་པས་དམ་པའོ་༎
ཚད་མེད་བཞི་དང་ལྡན་པའི་རྣམ་འབྱོར་པ་༎
བདག་དང་གཞན་དོན་བསྒྲུབ་པར་བརྩོན་པའི་སེམས་༎
སྦྱོར་སྒྲོལ་དུས་ལྡན་སྙིང་རྗེ་གནས་རྣམས་ལ་༎
སེམས་བྲོད་ལུང་ནོད་འཁོར་དང་རྫས་ལ་སོགས་༎
ཕུན་སུམ་ཚོགས་འཛིན་རྒྱལ་བའི་ཐུགས་རྗེ་ཅན་༎
དམིགས་པའི་དོན་དུ་རྩེ་གཅིག་ཁུང་ལྡན་ན་༎
རྣལ་འབྱོར་ཆེ་མཆོག་གྲུབ་པའི་རིག་འཛིན་ཐོབ་༎
སྙིང་རྗེ་མེད་པའི་ལས་ཀྱི་གཞི་རྣམས་ནི་༎
ཀུན་ཏུ་བཟང་པོའི་ཚིག་ཙམ་སྨྲ་འདྲ་བས་༎
སྙིང་པོའི་དོན་ལས་༄༅༎
འགལ་གྱུར་འགྲུབ་མི་འགྱུར་༎
ཀུན་ཏུ་བཟང་མོར་སྦྱོར་ལྡན་དངོས་གྲུབ་ཅན་༎
རྣལ་འབྱོར་གྲུབ་པའི་ཕྲིན་ལས་རྒྱ་མཚོ་རྣམས་༎
སྐྱེ་མེད་དོན་དམ་ཀུན་རྫོབ་རྣམ་པར་སྤངས་༎
ཐེག་ཆེན་སྤྱི་བླུགས་རང་བཞིན་རྣལ་འབྱོར་དོན་༎
ལྷུན་གྲུབ་རྫོགས་ཆེན་ས་རྣམས་ཀུན་གྱི་བླ་༎
དེ་ལྟར་ཤེས་ལྡན་བདུད་བཞི་རྣམ་པར་སྤངས་༎
སྡིག་འཛེམ་ཆེར་བསྐྱེད་བསོད་ནམས་ཁྲི་ཕྲག་ཡས་༎
ལྟ་བ་དགོངས་པའི་འབྲས་བུ་མཐར་ཕྱིན་པར་༎
ལུང་དང་མན་ངག་ངེས་དོན་གསལ་བར་བྱ་༎
རྫོགས་སོ་༎
སེམས་མེད་མ་སྐྱེས་དོན་མེད་བྲལ་བ་ཡིན་༎
༎ ༈བར་འདིར་རིན་ཆེན་ཀུན་འདུས་འཛུད་༎
སྲོག་གི་འཁོར་ལོ་༎
བཅོམ་ལྡན་འདས་ཏེ་མ་ལུས་ཀུན་གྱི་དཔལ་༎
ཐུགས་རྗེ་ཐབས་ཀྱི་འགྲོ་དོན་མཐར་ཕྱིན་པ་༎
བདེ་བ་ཐམས་ཅད་མཁྱེན་པ་ཉིད་ཀྱི་ངང་༌༎
སྐུ་གསུང་ཐུགས་ཀྱི་རང་བཞིན་ཆོས་ཀྱི་དབྱིངས་༎
བྱང་ཆུབ་སེམས་ཀྱི་སྲོག་གི་འཁོར་ལོ་འདི་༎
མཉམ་ཉིད་འདུས་པའི་གཏེར་ལ་ཕྱག་འཚལ་ལོ་༎
ལུས་ངག་ཡིད་གསུམ་སྐུ་གསུང་ཐུགས་སྦྱོར་བ་༎
རྒྱལ་བ་རྣམས་ཀྱི་གསང་ཆེན་འཁོར་བཟློག་པ་༎
མྱ་ངན་འདས་པའི་དམ་ཚིག་ལུ་གུ་རྒྱུད་༎
ཆོས་དབྱིངས་རྣལ་འབྱོར་ཡོངས་ཀྱི་གཏེར་ཆེན་པས་༎
རྣ་བརྒྱུད་ཐུགས་ཀྱི་གཏེར་ཆེན་སྐལ་ལྡན་ལ་༎
མི་ནུབ་ཡོངས་ཀྱི་བཙས་སུ་བཞག་པ་ཡིན་༎
སྐུ་གསུང་ཐུགས་ལས་བསྡུས་པའི་སྙིང་པོ་འདི་༎
དུས་གསུམ་རྒྱལ་བའི་ཆོས་དབྱིངས་སྐུ་གསུང་ཐུགས་༎
མཉམ་ཉིད་འགྲོ་དོན་མན་ངག་ཀུན་གྱི་གཏེར་༎
སྐལ་ལྡན་ཚད་མ་རང་རིག་དབང་ཕྱུག་གིས་༎
དེ་ཡི་རྗེས་སོབ་ཐུགས་ཀྱི་སྲས་མཆོག་ལ་༎
ཙིཏྟའི་དཀྱིལ་འཁོར་ཡངས་པར་གསལ་གྱུར་ཅིང་༌༎
ཆོས་དབྱིངས་སྐྱེ་མེད་མི་གནས་མྱ་ངན་འདས་མེད་དག་།
མི་སྐྱེ་མི་འགག་འཁོར་བ་སྤང་ལེན་མེད་༎
ང་མེད་བདག་དང་བྲལ་བ་རྒྱལ་བའི་ཐུགས་༎
རྣལ་འབྱོར་གསང་བའི་སྙིང་པོ་བསམ་ཡས་པ་༎
རིན་ཆེན་གཏེར་འདུས་རྒྱལ་བས་བརྗོད་མི་ལང་༌༎
མ་སྤངས་མ་བསྒྲུབས་ནམ་མཁའི་ངང་དུ་གནས་༎
ཁམས་གསུམ་བརྟགས་ན་འཁོར་བ་མྱ་ངན་མེད་༎
ཕྱོགས་ཆར་བཅས་ན་བདེ་གཤེགས་སྙིང་པོ་མིན་༎
ཀུན་གྱི་རང་བཞིན་འཇའ་ཚོན་སྣང་བཞིན་མེད་༎
དེ་ལ་མེད་བཞིན་འབྱུང་བ་རྒྱ་མཚོ་འདྲ་༎
ཆོས་དབྱིངས་སྐྱེ་བ་མེད་པ་ཡུམ་གྱི་ངང་༌༎
རྒྱལ་བའི་ཕྱག་རྒྱ་རྒྱལ་བའི་ཆོ་འཕྲུལ་ཅན་༎
འཁོར་བ་མྱ་ངན་འདས་ལ་དགོད་པའི་ཕྱིར་༎
རང་བྱུང་ཡེ་ཤེས་དབྱིངས་ལས་མ་གཡོས་ཀྱང་༌༎
སྟོང་ཁམས་ཡོངས་ལ་སྙོམས་པའི་ཐུགས་རྗེ་འབྱུང་༌༎
ང་མེད་བདག་དང་བྲལ་བའི་སྙིང་པོ་རྫོགས་༎
དོན་དམ་ཡེ་ཤེས་དབྱིངས་འདི་རྫོགས་པ་ཆེ་༎
སྙིང་པོ་ཉི་མ་བཞིན་ཏེ་འོད་ཀྱི་མཆོག་།
སྐྱེ་འགྲོ་ཕྱི་ནང་གཟུགས་རྣམས་ཐམས་ཅདནི་༌༎
སྐུ་མཆོག་མི་ཟད་རྒྱན་གྱི་འཁོར་ལོར་རྫོགས་༎
སྒྲ་སྐད་ཐ་མ་རབ་འབྲིང་མ་ལུས་པ་༎
གསུང་མཆོག་མི་ཟད་རྒྱན་གྱི་འཁོར་ལོར་རྫོགས་༎
དབྱེར་མེད་དོན་དམ་དབྱིངས་སུ་རོ་གཅིག་༄༅༎
པས་༎
ཐུགས་མཆོག་མི་ཟད་རྒྱན་འཁོར་ཡོངས་སུ་རྫོགས་༎
ཐམས་ཅད་སྐུ་གསུང་ཐུགས་ཏེ་དབྱེར་མེད་པ་༎
སྐྱེ་མེད་ནམ་མཁའི་ཀློང་ཡངས་རྒྱ་མཚོ་བཞིན་༎
འདུ་འབྲལ་མེད་པའི་དབྱིངས་མཆོག་རབ་འབྱམས་ན་༎
ཆེན་པོ་བཞི་ཡི་ཆོ་འཕྲུལ་གྲངས་མེད་པ་༎
བརྟགས་སམ་རྟོགས་ན་འབྱུང་བའི་འབྲས་བུར་འདུས་༎
འཆི་བ་མེད་པའི་སྨན་ཆེན་བདུད་རྩི་འདི་༎
ཡེ་ནས་རྫོགས་པས་གཞན་ནས་བཙལ་མི་དགོས་༎
ཀུན་ཀྱང་རྒྱུ་གཅིག་ཆོས་དབྱིངས་ངང་དུ་མཉམ་༎
གཞན་ནས་འོངས་མེད་གར་ཡང་འགྲོ་མི་སྲིད་༎
ཐམས་ཅད་རང་བཞིན་བྱང་ཆུབ་སེམས་སུ་གསལ་༎
སྣང་སྲིད་ཐབས་ཀྱི་རང་བཞིན་རྒྱལ་བའི་ཡབ་༎
དེ་ལ་རང་བཞིན་མེད་པ་ཡུམ་གྱི་དབྱིངས་༎
ཐབས་དང་ཤེས་རབ་ལྡན་པར་མ་འདུས་མེད་༎
ཐབས་དང་ཤེས་རབ་འབྲེལ་པའི་རང་བཞིན་པས་༎
སྐུ་གསུང་ཐུགས་ཀྱི་རང་བཞིན་བསམ་མི་ཁྱབ་༎
ཆོས་དབྱིངས་རྒྱུ་གཅིག་རང་བཞིན་ཅིར་སྣང་ཡང་༌༎
བྱང་ཆུབ་རྣམ་གཉིས་ངང་དུ་ཐམས་ཅད་འདུས་༎
མཁའ་དབྱིངས་རྣམ་དག་ཡངས་པའི་རྒྱ་མཚོ་ལ་༎
འབྱུང་བའི་སྐར་ཚོགས་མང་པོ་བསམ་མི་ཁྱབ་༎
དེ་བཞིན་མཁའ་མཉམ་དབང་ཕྱུག་ཆེན་པོའི་ཐུགས་༎
ཡོན་ཏན་རྒྱ་མཚོ་སངས་རྒྱས་ཀུན་གྱི་ངང་༌༎
བདག་མེད་ཕྱོགས་བྲལ་ཆོས་དབྱིངས་མཁའ་དང་མཉམ་༎
སེམས་ཅན་ཀུན་འདྲེན་བྱང་ཆུབ་དབྱིངས་ལ་འགོད་༎
སྡེ་སྣོད་རྒྱུད་དང་གལ་པོ་ཐུགས་ལ་རྫོགས་༎
མཐོ་དམན་ཕྱོགས་མཚམས་བྱང་ཆུབ་སེམས་དང་ལྡན་༎
ཆོས་དབྱིངས་དྲི་མེད་རྒྱ་མཚོ་དངས་འདྲ་བ་༎
སྲིད་གསུམ་འགྲན་ཟླ་མི་མངའ་དབང་ཕྱུག་ཆེ་༎
ཡོངས་ཀྱི་སྲོག་འདུས་ཆོས་ཀྱི་འཁོར་ལོ་འདི་༎
རང་རིག་དབང་ཕྱུག་རྡོ་རྗེ་ལེགས་རྩལ་གྱིས་༎
རྣལ་འབྱོར་ཡོངས་ཀྱི་དོན་དུ་བསྒྲགས་པ་དག་།
གཉིས་མེད་མན་ངག་སྲོག་གི་འཁོར་ལོ་ཞེས་༎
ཐུགས་ལས་ཕྱུང་བ་འགྲོ་བ་ཡོངས་ལ་བསྔོ་༎
རྫོགས་སོ་༎
སྤྱོད་པར་མི་སྤྱོད་སྒྱུ་མ་མི་རྟག་ཡིན་༎
༎ ༈བྱང་སེམས་མྱུ་གུ་༎
ཡེ་ནས་ལྷུན་གྱིས་གྲུབ་པའི་ཐབས་ཆེན་ལ་༎
། བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ་༎
རྒྱུ་རྐྱེན་ཚོགས་པའི་སྡོང་བུ་ལ་༎
མྱུ་གུ་དོན་གྱིས་འབྱུང་བ་ལྟར་༎
མ་བཅོས་ངང་དུ་རང་བཞིན་གནས་༎
གནས་པས་དམིགས་མེད་མྱུ་གུ་འབྱུང་༌༎
སྤྲོས་མེད་བྱང་ཆུབ་སེམས་ལ་མྱུ་གུ་འབྱུང་༌༎
རྒྱུ་ལ་ལྟོས་པ་མེད་པས་རྐྱེན་གྱིས་གཞིག་ཏུ་མེད་༎
སྐྱེ་འགག་མེད་པའི་མྱུ་གུ་དེ་༎
ཡུལ་ལ་དམིགས་པ་མེད་པས་སེམས་ལ་འཕོ་འགྱུར་མེད་༎
ཡུལ་སེམས་འདུ་འབྲལ་མེད་པའི་སྦྱོར་བས་མྱུ་གུ་འབྱུང་༌༎
དེ་ལ་འགག་པ་མེད་པས་སྒྲོལ་བ་ཆེན་པོར་བརྟགས་༎
དུས་གསུམ་འགྱུར་བ་མེད་པས་བྱང་ཆུབ་སེམས་༎
མ་ལྟོས་ལྷུན་གྱིས་གྲུབ་པས་སྣང་སྲིད་ཡེ་སངས་རྒྱས་༎
བསྲུང་དུ་མེད་པའི་དམ་ཚིག་ཆེན་པོ་ལ་༎
ཡེ་བསྲུངས་གདེང་གིས་ཆོད་པའི་མྱུ་གུ་འབྱུང་༌༎
ངང་ལས་མ་ཡེངས་མཉམ་པ་ཆེན་པོར་༄༅༎
བཞག་།
རྣམ་རྟོག་སྤྲོས་བྲལ་བྱང་ཆུབ་ཆེན་པོ་ལ་༎
གཟུང་འཛིན་མེད་པའི་བླ་མེད་མྱུ་གུ་འབྱུང་༌༎
རྒྱུ་ལ་རག་མ་ལུས་པའི་མྱུ་གུ་ཆེན་པོ་ལ་༎
འབྱུང་བ་ལྔ་ཉིད་ཡེ་ནས་སངས་རྒྱས་ལ་༎
སྣང་སྲིད་ལྷ་ཡི་འཁོར་ལོའི་མྱུ་གུ་འབྱུང་༌༎
བྱང་ཆུབ་སེམས་ཅན་མན་ངག་རྒྱལ་པོ་འདི་༎
ཐམས་ཅད་ཡེ་ནས་སངས་རྒྱས་པའི་༎
རྒྱུད་དྲུག་གནས་སུ་དག་པས་བཙལ་བའི་བསམ་པ་དེ་༎
ལུང་ལ་སྒྲིབ་པ་མེད་པས་མན་ངག་མྱུ་གུ་ཡིན་༎
སེམས་ལ་དོགས་པ་མེད་པས་སངས་རྒྱས་ཀུན་གྱི་གཞི་༎
དུག་གསུམ་རྩད་ནས་བཅད་པས་བྱང་ཆུབ་སེམས་༎
འཁོར་བ་ཐམས་ཅད་སྒྲོལ་བའོ་༎
བྱང་ཆུབ་སེམས་ཀྱི་མྱུ་གུ་རྫོགས་སོ་༎
ཁམས་གསུམ་རྒྱུད་ལས་འཁོར་བའི་འགྲོ་དོན་དུ་༎
༎ ༈བདེ་བ་ཕྲ་བཀོད་༎
རྒྱལ་སྲས་གང་འདོད་དབང་ཕྱུག་སྐལ་ལྡན་ལ་༎
༎ བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ་༎
སེམས་ལ་མཐའ་དབུས་མེད་པས་ཕྱི་ནང་མ་བྲལ་ཏེ་༎
སེམས་ལ་སྤང་ལེན་མེད་པས་བདེ་ལ་བཀོད་པའོ་༎
མ་བཙལ་ལྷུན་གྱིས་གྲུབ་པའི་དོན་དེ་ཡང་༌༎
སྐྱེ་མེད་ངང་ལས་གནས་པས་བདེ་ལ་ཕྲ་བཀོད་པའོ་༎
སྐྱེ་བ་མེད་པའི་བྱང་ཆུབ་སེམས་ཅན་ལ་༎
རྫོགས་པ་ཡོངས་རྫོགས་བདེ་བའི་ཀློང་ན་འཕྱོ་༎
(༡༧)༄༅༎ གསུང་ཐུགས་ཡོན་ཏན་ཕྲིན་ལས་ཀྱི་༎
དེ་རྒྱུ་ལྷུན་རྫོགས་བྱང་ཆུབ་སེམས་ཀྱི་དབྱིངས་༎
རྒྱལ་བ་ཉིད་ལ་རྒྱལ་བའི་སྐུར་སྟོན་པ་༎
རྣམ་པར་ཐར་པའི་ཞལ་གསུམ་ཕྱག་དྲུག་ནི་༎
ལོག་རྟོག་འཁྲུལ་པའི་དབང་དུ་ག་ལ་འགྱུར་༎
ཆོས་ཉིད་ཆོས་ཚོལ་ཆོས་རྣམས་གཞན་ན་མེད་༎
རྟག་ཆད་གཉིས་ཀར་གང་གི་བློ་ཞེན་པ་༎
རྒྱལ་བའི་དཀྱིལ་འཁོར་མཉམ་དང་མི་གཉིས་གཅིག་།
སྐད་ཅིག་ཡུད་ཙམ་ཉིད་ལ་གསལ་བར་འགྱུར་༎
དེ་ཙམ་ཉིད་ལའང་མི་གནས་མྱ་ངན་འདས་༎
གཞན་ནས་བསྒྲུབས་པའི་རྒྱལ་བ་རྡུལ་ཙམ་མེད་༎
གནམ་ལྕགས་མཁའ་ལས་འདམ་དུ་བྱིང་བ་བཞིན་༎
རྒྱུད་ཀྱི་དོན་ལ་བསྙེག་པས་ལུང་ཞེས་བྱ་༎
བསྒོམ་དུ་མེད་པའི་དམིགས་པ་ཆེན་པོ་ལས་༎
རྐྱཻན་དུ་བྲལ་བའི་ཡོན་ཏན་མྱུ་གུ་འབྱུང་༌༎
རྟེན་པའི་གནས་མེད་ཆགས་པའི་ཡུལ་དང་བྲལ་༎
འཁོར་བ་མེད་པའི་དོན་དེ་ཕྲ་བཀོད་པའོ་༎
བསྲུང་དུ་མེད་པས་འབྲས་བུ་ལྷུན་གྱིས་གྲུབ་༎
བསྒྲུབ་ཏུ་མེད་པས་ལྷ་རྣམས་མྱ་ངན་འདས་༎
མཚོན་དུ་མེད་པས་ཡི་གེས་བཀྲི་རུ་མེད་༎
བདག་བསྐྱེད་ཀུན་དང་བྲལ་ན་བདེ་བ་རང་ལ་སྣང་༌༎
མི་སྐྱེ་དེ་རུ་ཆུད་པས་འདུ་འབྲལ་ཡེ་ནས་མེད་༎
མཐའ་དང་དབུས་མེད་བདལ་བའི་ཕྲ་བཀོད་པའོ་༎
གཉིས་སུ་མེད་པའི་རང་བཞིན་ཕྲ་བཀོད་པའོ་༎
སྣང་མེད་རིག་པ་ཤེས་པས་དངོས་པོ་ཀུན་དང་བྲལ་༎
སྐྱེ་མེད་དབྱིངས་སུ་ཐུག་པས་སྤང་ལེན་མེད་པ་ཡིན་༎
མ་བཅོས་ལྷུན་གྱིས་གྲུབ་པས་རང་ལ་ཤར་༎
བརྟན་པའི་གནས་སུ་འབྱུང་བ་ལྔ་ཉིད་ཆོས་༎
གྲུབ་པའི་སྐུ་མཆོག་ཆོས་སྐུ་བརྡལ་བ་ཆེ་༎
ཡིན་པའི་རྟགས་སུ་ཆགས་དང་བྲལ་བས་ན་༎
འཕོ་འགྱུར་མེད་པས་མི་སྐྱེ་གདེང་དུ་གྱུར་༎
དུག་ལྔ་སྤངས་པས་སྐུ་ལྔ་ཕྲ་བཀོད་པའོ་༎
སྤྱོད་པས་སྤྱད་དུ་མེད་དེ་ཆགས་སྡང་ཡུལ་ལས་འདས་༎
བསྒྲུབས་པས་བསྒྲུབ་ཏུ་མེད་དེ་ལྷ་ལ་རྟེན་མི་འཆའ་༎
བསྒོམས་པས་བསྒོམ་དུ་མེད་དེ་སྒོམ་པའི་ཡུལ་དང་བྲལ་༎
བསྲུང་བའི་ཚུལ་ཁྲིམས་བྱ་བ་ཡེ་མེད་དེ་༎
མི་བསྲུང་གདེང་དང་ལྡན་ནས་ཕྲིན་ལས་བཙལ་དུ་མེད་དེ་འཁོར་བ་མྱ་ངན་འདས་༎
སེམས་ལ་སྐྱེ་ཤི་མེད་པས་བདེ་བ་ཕྲ་བཀོད་པའོ་༎
མ་གཡོས་དབྱིངས་ན་གནས་པས་གར་ཡང་འགྱུར་བ་མེད་༎
སྣང་སྲིད་ཀུན་ལ་ཁྱབ་པས་མཐའ་དང་དབུས་མེད་ཡིན་༎
གང་ཡང་བཀག་པ་མེད་པས་གསལ་བའི་ཕྲ་བཀོད་པའོ་༎
བདེ་བའི་ཀློང་ན་གནས་པས་སྡུག་བསྔལ་བྲལ་བ་ཡིན་༎
འབྲས་བུ་ཆོས་སྐུར་གྲུབ་པས་མཚོན་པ་མྱ་ངན་འདས་༎
ཡེ་བརྡལ་འབྲས་བུ་༄༅༎
ཡིན་པས་ཆོས་སྐུ་འགྲུབ་༎
བལྟ་བར་བསྟན་པས་ཡེ་ནས་གོས་པ་མེད་༎
སྣང་བ་རང་ལ་ཤར་བས་སེམས་ལ་ནུས་པ་མེད་༎
མི་ནུབ་རྒྱལ་མཚན་རྩེ་རུ་ཕྱིན་ན་ལྟུང་བ་མེད་༎
དམིགས་པ་ཡུལ་མེད་རྟེན་པའི་གཞི་དང་བྲལ་༎
ཆགས་སྡང་མེད་ན་སྡུག་བསྔལ་བྲལ་བ་ཡིན་༎
མི་འགྱུར་ལྷུན་གྱིས་གྲུབ་པའི་བདེ་བའི་ཀློང་ན་གནས་༎
མཉམ་ཉིད་དོན་དུ་རྟོགས་པས་ཕྲ་བཀོད་པའོ་༎
མི་སྐྱེ་དབྱིངས་ནས་རིག་པ་རང་ལ་ཤར་༎
དོན་དམ་ངེས་པ་རྟོགས་ནས་མཉམ་པའི་ཀློང་ན་འཕྱོ་༎
བསྒོམ་བསྒྲུབ་མཐའ་ལས་འདས་པས་མཉམ་པའི་ཀློང་ན་གནོས་༎
རང་བཞིན་ལྷུན་གྱིས་གྲུབ་པས་རྒྱུ་དང་འབྲས་བུ་མེད་༎
སྣང་བ་རང་ལ་ཤར་བས་ཉིན་དང་མཚན་མོ་མེད་༎
མ་བཀག་ཀུན་ལ་ཁྱབ་པས་ཡེ་བརྡལ་ཕྲ་བཀོད་པའོ་༎
མི་སྐྱེ་དབྱིངས་ནས་རིག་པ་རང་ལ་ཤར་༎
དོན་དམ་ངེས་པ་རྟོགས་ནས་མཉམ་པའི་ཀློང་ན་འཕྱོ་༎
མཉམ་པའི་ངང་ལ་བཞག་ན་དུས་གསུམ་གཅིག་ཏུ་ངེས་༎
བྱུང་ཚོར་བྱིང་རྨུགས་ཐར་ལམ་མི་འཐོབ་མཉམ་པར་བཞག་པའོ་༎
སྐྱེ་མེད་དབྱིངས་ནས་རིག་པའི་བཅུད་ཤར་བའོ་༎
དངོས་པོ་ཀུན་དང་བྲལ་བས་སྣང་བ་རང་ལ་ཤར་༎
གཟུང་འཛིན་རྣམ་རྟོག་བྲལ་བས་བདེ་བ་རང་ལ་སྣང་༌༎
ཆགས་དང་བྲལ་བས་རྟོགས་པའི་མཐར་ཐུག་པའོ་༎
སེམས་ལ་བསྒོམ་དུ་མེད་པས་ཚིག་གི་མཐའ་ལས་འདས་༎
བསྒྲུབ་ཏུ་མེད་པས་ཡི་གེ་སྒྲ་དང་བྲལ་༎
བསྲུང་དུ་མེད་དེ་ཡེ་བསྲུངས་ཕྲ་བཀོད་པའོ་༎
༎ ༈བྱང་ཆུབ་ཀྱི་སེམས་རྫོགས་པ་སྤྱི་གཅོད་ཀྱང་ཟེར་ཏིག་།
ཆོས་རྣམས་མ་ལུས་དབྱིངས་སུ་རྒྱུ་གཅིག་པས་༎
འཁོར་བ་མྱ་ངན་འདས་པ་གཉིས་མེད་དེ་༎
ཇི་ལྟར་བལྟས་པ་ཀུན་ཏུ་བཟང་པོའི་ཀློང་༌༎
དབྱེར་མེད་ཀློང་ལས་མ་ཉམས་བདེ་བའི་སྐུ་༎
སྣང་སྲིད་མ་ལུས་ཡེ་ནས་དག་པས་ན་༎
སེམས་ཅན་སེམས་ཉིད་རྒྱལ་བ་སངས་རྒྱས་ཡིན་༎
རྡོ་རྗེ་སེམས་དཔའ་དབྱེར་མེད་ཡེ་སངས་རྒྱས་༎
ཡེ་ནས་དག་པས་ཆོས་སྐུ་བདེ་བའི་མཆོག་།
བཙལ་དུ་མེད་པས་བསྒོམ་པའི་ཚིག་དང་བྲལ་༎
ཚིག་ལས་འདས་པས་བརྗོད་པའི་ཐ་སྙད་མེད་༎
ཡེ་སངས་རྒྱས་པས་བལྟ་བའི་དམིགས་མེད་དེ་༎
སྙིང་པོ་བྱང་ཆུབ་དགོངས་སུ་མེད་པའོ་༎
རྣལ་འབྱོར་བལྟ་དམིགས་ཚོལ་བ་དོན་ལས་ཉམས་༎
མི་བལྟ་མི་ཚོལ་དོན་དེ་ཉིད་ཡིན་པས་༎
དོན་ལ་མི་བལྟ་བལྟར་མེད་འཁྲུལ་པ་མེད་༎
བདེ་བ་ཆེན་པོ་གང་ཞིག་ཚོལ་བ་འཁྲུལ་༎
རྣལ་འབྱོར་སྟོང་བསྒོམ་ལྕགས་ནས་བཀྲོལ་བ་ཡིན་༎
རྫོགས་སོ་༎
