དཀྱིལ་འཁོར་གཙོ་བོར་མངོན་སྤྲུལ་ནས་༎
མཆོད་པ་ལྔ་དང་ལྡན་པར་བྱ་༎
ཨོམ་བཛྲ་པུཤྤེ་ཨཧཧུམ་སྭཧ་།
ཨོམ་བཛྲ་དྷུ་པེ་ཨཧཧུམ་སྭ་ཧ་།
ཨོམ་བཛྲ་དི་བམ་ཨཧཧུམ་སྭ་ཧ་།
ཨོམ་བཛྲ་གན་དྷེ་ཨཧཧུམ་སྭ་ཧ་།
ཨོམ་བཛྲ་ནི་ཝི་དྱ་ཨཧཧུམ་སྭ་ཧ་།
སྣ་ཚོགས་ཧུམ་ནི་བརྗོད་པ་དང་༌༎
མེ་ཏོག་ལ་སོགས་འབུལ་བ་ནི་༎
གོང་མའི་ཆོ་གའི་རིམ་པ་ཡིས་༎
མཆོད་པ་ཞབས་བསིལ་གོང་མ་བཞིན་༎
ཞི་བར་ཐབ་ཁུང་ཟླུམ་པོ་ཉིད་༎
རྒྱས་པ་ལ་ནི་གྲུ་བཞི་པ་༎
དབང་ཉིད་ལ་ནི་ཟླ་གམ་སྟེ་༎
བསད་པ་ལ་ནི་གྲུ་གསུམ་བརྗོད་༎
འདི་ཉིད་ལ་ནི་ལྷག་མ་བསྒྲུབ་༎
ཁྲུ་གང་དང་ནི་ཁྲུ་ཕྱེད་ཉིད་༎
ཞི་བའི་སྟེང་དང་འོག་ཏུ་ཡིན་༎
ཁྲུ་གང་དང་ནི་ཁྲུ་དོ་ཉིད་༎
རྒྱས་པའི་སྟེང་དང་འོག་ཏུ་བརྗོད་༎
སོར་ནི་ཉི་ཤུའམ་དེ་ཡི་ཕྱེད་༎
བསད་པའི་སྟེང་དང་འོག་ཏུ་ཡིན་༎
ཞི་བ་ཁ་དོག་དཀར་པོར་བསྒྱུར་༎
རྒྱས་པ་སེར་པོ་དེ་བཞིན་ནི་༎
བསད་པ་ལས་ནི་ཁ་དོག་ནག་། དབང་ལ་དམར་པོར་རབ་ཏུ་གྲགས་༎
དེ་ལ་དེ་བཞིན་དེ་ལྟར་དགུག་། བསད་པ་ཇི་ལྟར་སྲན་ལ་སོགས་༎
ཞི་བ་ཏིལ་དང་རྒྱས་པའོ་༎
བསད་པ་ཚེར་མ་དེ་བཞིན་ནི་༎
སྡང་ལ་ཚེར་མ་དེ་བཞིན་བརྗོད་༎
དབང་ལ་དགུག་པ་ཨུཏྤ་ལ་༎
ཞི་བ་འོ་མ་ཅན་གྱི་ཤིང་༌༎
རྒྱས་ལ་གསེར་འདྲའི་ཤིང་ཉིད་དོ་༎
དབང་ལ་ཙནྡན་ཡམ་ཤིང་ཉིད་༎
གསོད་ལ་དུག་ཤིང་ནག་པོ་ཉིད་༎
ཨོམ་ཨག་ན་ཡེ་མ་ཧ་ཙན་ཧེ་དེ་བ
ར་ཛ་སརྦ་ཀརྨ་ཕྲ་ས་ཏ་ཀ་། ཨ
ཀུ་རུ་བྱ་ཀྲི་ཏ་སརྦ་དྷ་ཨ་ས་སི
སྨི་ན་ནི་། ཧི་ཧི་ཏོ་བྷ་ཝ་།
མེ་དགུག་པའོ་༎
ཁྲག་འཐུང་རྒྱལ་པོ་མཆོད་པ་ལ་༎
ལྷ་མོ་ཁྱོད་ནི་དབང་དུ་གྱུར་༎
ཆེ་གེ་བདག་ནི་དཀྱིལ་འཁོར་བྲི་༎
སརྦ་ནེ་ཙ་ཁྲ་སརྦ་ར་པཉྩ་པ་དྷི་ཏམ་གྷཙྪ་ཝ་ཧ་བྷྱོ་བྷུ་ཀྲ་།
ཨ་ག་པ་མི་པི་།
པྲ་ས་ཡ་ཐ་ཀ་ལེ་།
སརྦ་སིདྡྷི་ཀུ་རུ་།
མེ་དག་པར་བྱེད་པའི་སྔགས་སོ་༎
ཛཧཧུམ་བམ་ཧོ་ན་རམ་བམ་༎
མཆོད་ཡོན་གྱི་སྔགས་སོ་༎
ཨོམ་ནི་རི་ཏི་ཧུམ་ཁམ་།
ཞལ་བསིལ་བའི་སྔགས་སོ་།
ཨོམ་འདྲ་འདྲ་།
བ་ལིའི་སྔགས་སོ་༎
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི
རྒྱུད་ལས་མེའི་མཚན་ཉིད་ཀྱི་ལེའུ་སྟེ་བཅོ་ལྔ
པའོ་༎། ། དེ་ནས་གནན་པའི་ལེའུ་བཤད་པར་བྱ་སྟེ་།
ཕུང་བྱེད་ས་ལ་གཟུགས་བྱས་ཏེ་༎
དྲི་ཆེན་པོ་ཡིས་བྱུགས་ནས་སུ་༎
ར་མ་ཡ་ཡི་དུད་པས་བདུག་། མེ་ཆེན
པོ་ཡི་དྲུང་དུ་བཞག་། དུར་ཁྲོད་རོ་ཡི
ཤུན་ལྦགས་ལ་༎ འཁོར་ལོ་བཅུ་གཅིག་རྩིབས་མཆན་བྲི་༎
དབུས་སུ་བསྒྲུབ་བྱའི་མིང་གིས་བརྒྱན་༎
མཐར་ནི་མ་ཧ་པ་ཧར་ལྡན་༎
ཕོ་རོག་སྒྲོ་ཡི་སྨྱུ་གུ་ཡིས་༎
གདུག་པ་ཅན་གྱི་གཟུགས་བྲིས་ལ་༎
བྷན་དྷ་ཁ་སྦྱར་དབུས་སུ་གཞུག་། ཁྲག་ཆེན་པོ་ཡིས་བྱུག་པར་བྱ་༎
གཟུགས་བརྙན་དེ་ཡི་སྙིང་གར་གཞུག་། ཙནྡན་མེ་ལ་དྲོས་པར་བསྲོ་༎
ལམ་ཆེན་རྒྱ་གྲམ་དག་ཏུ་མནན་༎
རྡོ་རྗེ་ཁྲོས་པས་མནན་པར་བསམ་༎
ཙནྡན་ཤིང་གི་ཤུན་པ་ལ་༎
ཁྲག་ཆེན་པོ་ཡིས་མིང་བྲིས་ལ་༎
ཧ་དང་ཤ་དང་བཅས་པ་རུ་༎
གདུག་པའི་ཤིང་ལ་སྦྱིན་བསྲེག་བྱ་༎
བསྒྲུབ་བྱ་དེ་ནི་ཁྲིད་༄༅༎
པར་འགྱུར་༎
གྲོག་མཁར་ས་དང་དྲི་ཆུ་དང་༌༎
རྒྱ་མཚོའི་འགྲམ་གྱི་ས་དག་ལ་༎
གཟུགས་བརྙན་སོར་ནི་བཅུ་གཉིས་ལ་༎
དྷ་དུ་ར་ཡི་ཁུ་བས་བྱུག་། ཙནྡན་སྨུག་པོའི་མེ་ཡིས་བསྲོ་༎
བདུད་རྩི་འཁྱིལ་པའི་སྦྱོར་བ་ཡིས་༎
དུམ་བུར་གཏུབས་ནས་སྦྱིན་བསྲེག་བྱ་༎
ཐལ་བ་རྒྱ་མཚོར་དོར་བསྒྱུར་ན་༎
ངེས་པ་ཁོ་ནར་སྨྱོ་བར་འགྱུར་༎
མཐིང་ནག་དཀྱིལ་འཁོར་དབུས་སུ་ནི་༎
བསྒྲུབ་བྱ་འདར་ཞིང་འཇིགས་པར་བསམ་༎
སྙིང་གར་བྱིན་ཟའི་ས་བོན་ཏེ་༎
རྡོ་རྗེ་ཁྲོ་བོ་འཇིགས་ཆེན་གྱིས་༎
ལྟེ་བ་སྙིང་ག་ཕུག་ནས་ནི་༎
ཁྲག་དང་རྒྱུ་མ་མནར་བར་བསམ་༎
སྲིན་པོ་འཇིགས་པའི་གཟུགས་ཅན་གྱིས་༎
ཤ་ཁྲག་རྒྱུ་མ་ཟོས་པར་བསམ་༎
བྱིན་ཟའི་གཟུགས་ཅན་འབར་བ་ཡིས་༎
དེ་ནི་ངེས་པར་བསྲེག་པར་འགྱུར་༎
དེ་ནི་བསད་པའི་ལས་སུ་གསུངས་༎
ཁྱི་ཡི་ཁྲག་དང་རྔ་མོའི་ཤ་། དུག་གི་མེ་ལ་བསྲེག་གྱུར་ན་༎
ངེས་པ་ཁོ་ནར་ཁུགས་པར་འགྱུར་༎
ཙིཏྟའི་ཁྲག་དང་དུར་ཁྲོད་ས་༎
ཤྭ་ནའི་རཀྟ་བསྲེས་པ་ཡིས་༎
གཟུགས་བརྙན་སོར་ནི་བཞི་པ་བྱ་༎
བྷན་དྷ་སྲུབས་མེད་ནང་དུ་གཞུག་། མ་ཏ
ཁ་ཡི་ཁུ་བས་བྱུག་། དུར་ཁྲོད་ཤིང་ལ
བསྲོས་གྱུར་ན་༎ བསྒྲུབ་བྱ་ཚ་བའི་རིམ་གྱིས་འདེབས་༎
དུར་ཁྲོད་དག་གི་གསོལ་བ་ལ་༎
བསྒྲུབ་བྱའི་གཟུགས་བརྙན་ནག་པོར་བྱ་༎
ར་ཡི་ཁྲག་གིས་བྱུགསནས་ནི་༎
དུར་ཁྲོད་ཤིང་གི་མེ་ཡིས་བསྲོ་༎
ན་རའི་ཕུར་པ་ལྔ་པོས་བདུག་། ཧིར་ཧིར་བཞད་ཅིང་ཐལ་བརྡབས་པས་༎
བསྒྲུབ་བྱའི་ལུས་ནི་འགས་པར་འགྱུར་༎
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི
རྒྱུད་ལས་མནན་པའི་ལེའུ་སྟེ་བཅུ་དྲུག་པའོ་༎
༎ དེ་ནས་ཡང་ཚོགས་ཀྱི་ལེའུ་བཤད་པར་བྱ
སྟེ་༎ བྷ་གར་ལིངྒ་རབ་གནས་ནས་༎
ཡང་ནས་ཡང་དུ་འོ་མཛད་ནས་༎
བདེ་ཆེན་མཉམ་པ་མྱོང་མཛད་དེ་༎
རྡོ་རྗེ་ཅན་གྱིས་བཟའ་བར་བསྟན་༎
ཚོགས་ཀྱི་དཀྱིལ་འཁོར་བཟའ་བར་ནི་༎
ཉོན་ཅིག་ལྷ་མོ་རིན་ཆེན་མ་༎
གང་དུ་ཟོས་པས་འདོད་དོན་ཀུན་།
སྒྲུབ་པ་ཅན་གྱིས་དངོས་གྲུབ་འགྱུར་༎
དུར་ཁྲོད་རི་ཡི་བྱང་སྐྱོབས་དང་༌༎
དེ་བཞིན་མི་མེད་གྲོང་ཁྱེར་དང་༌༎
ཡང་ན་དབེན་པ་རྒྱ་མཚོའི་མཐར་༎
བཟའ་བ་འདི་ནི་རབ་ཏུ་བཟའ་༎
དེ་ལ་སྟན་དུ་བརྟག་པ་ནི་༎
རོ་ནི་གཟུགས་ཅན་བཅུ་གཅིག་དང་༌༎
ཡང་ན་སྟག་གི་པགས་པ་དང་༌༎
དུར་ཁྲོད་རས་ནི་དེ་བཞིན་ནོ་༎
དབུས་སུ་རྡོ་རྗེ་གཞོན་ནུའི་གཟུགས་༎
ཇི་ལྟར་སྣང་བཞིན་གནས་བཞེངས་ནས་༎
ཕྱོགས་དང་ཕྱོགས་བྲལ་དག་ཏུ་ཡང་༌༎
ཁྲོ་བོ་བཅུ་རྣམས་ལེགས་པར་དགོད་༎
དམ་ཚིག་མ་ལི་ཏན་དྷ་ནམ་༎
སྟག་གི་པགས་པའི་སྟེང་དུ་བཟའ་༎
འབལ་ནས་རྒྱལ་པོའི་དྲི་ཆེན་པོ་༎
བཟའ་བ་དེ་ཉིད་བཟའ་བ་ཉིད་༎
དེར་ནི་ཟོས་ནས་ཡང་དང་ཡང་༌༎
སྲིན་མོའི་ཚོགས་ནི་མཆོད་པར་བྱ་༎
ཚོགས་ཀྱི་འཁོར་ལོ་སྒྲུབ་པར་འགྱུར་༎
སྐྱེས་པའི་ཐོད་པ་ཆ་གཅིག་པ་༎
ཆང་ནི་བཟང་པོས་ཡོངས་བཀང་སྟེ་༎
བླ་མ་ལ་དབུལ་༄༅༎
སྐལ་ཆེན་པོ་༎
ཕྱག་བཙལ་ནས་ནི་རང་ཡང་བཏུང་༌༎
པདྨའི་ལག་པས་བླང་བ་དང་༌༎
དེ་ཉིད་ཀྱིས་ཀྱང་སླར་ལ་དབུལ་༎
ཡང་ནས་ཡང་དུ་བཏུད་ནས་ནི་༎
ཚོགས་ཀྱི་ཡུམ་གྱི་དོན་ཉིད་ཞུ་༎
འཇིགས་བྱེད་རྒྱལ་པོས་བཀའ་སྩལ་པ་༎
ཤིན་ཏུ་རིང་མིན་ཐུང་བ་མིན་༎
པདྨའི་རྣམ་པའི་འདབ་འདྲ་བ་༎
དེ་ཡི་དབུས་སུ་དྲི་ཞིམ་ལྡན་༎
རྡུལ་དང་དྲི་ཞིམ་ལྡན་གྱུར་པ་༎
རི་དྭགས་ལྟེ་བའི་དྲི་དང་མཚུངས་༎
པདྨ་ལ་ཡང་འདབ་མཆོག་དྲི་༎
སྐད་ཅིག་པདྨ་ལྟ་བུར་འབྱུང་༌༎
དེ་ཡི་ག་བུར་སི་ཧླ་དག་། ལག་པས་དྲི་བཟང་མཚོན་པར་བྱ་༎
ཨུཏྤ་ལ་ཡི་དྲིར་འགྱུར་ཞིང་༌༎
ཨ་ག་རུ་ནི་ནག་པོར་མཚུངས་༎
དལ་ཞིང་མི་གཡོ་མ་ཉིད་དང་༌༎
སྙན་པར་སྨྲ་ཞིང་ཡིད་འོང་བ་༎
སྐྲ་བཟང་དབུས་སུ་གཉེར་མ་གསུམ་༎
ཕལ་པས་པདྨ་ཅན་དུ་བརྗོད་༎
ལྷན་ཅིག་སྐྱེས་པའི་གཟུགས་འཛིན་ལ་༎
དེར་སྐྱེས་ནས་ནི་དངོས་གྲུབ་འགྱུར་༎
དེ་ནས་རྒྱས་འདེབས་རྣལ་འབྱོར་མས་༎
གསོལ་པ་ཁྲོ་བོའི་རྒྱལ་པོ་ཡིས་༎
སྨོན་ལམ་ཇི་ལྟར་གདབ་པར་བགྱི་༎
ཁྲོ་བོའི་རྒྱལ་པོས་བཀའ་སྩལ་པ་༎
ཁྲག་འཐུང་རིགས་སུ་སྐྱེས་པ་ཡི་༎
བསྙེམ་མེད་རྡོ་རྗེ་གཞོན་ནུ་ཉན་༎
བླ་མ་ལ་གུས་སྙིང་རྗེ་ལྡན་༎
སྐྱེ་ཤི་མེད་པར་འགྱུར་བར་ཤོག་། ལག་ན་རྡོ་རྗེ་ཕུར་འཛིན་ཅིང་༌༎
ཟབ་མོའི་ཆོས་ནི་ཀློག་པ་དང་༌༎
བཙུན་མོའི་ཁུུ་བ་མཉམ་ཟས་ཅན་༎
སྐྱེ་ཞིང་སྐྱེ་བར་འགྱུར་བར་ཤོག་། དེ་ནས་ལྷ་མོ་དགྱེས་ནས་ནི་༎
ཚིག་ནི་འདི་ཉིད་ཡང་ཞུས་པ་༎
སྐལ་མེད་སེམས་ཅན་གང་གིས་འདུལ་༎
ཁྲོ་བོའི་རྒྱལ་པོས་བཀའ་སྩལ་པ་༎
གསུམ་པ་རྩ་ཡི་སྦྱོར་བ་ཡིས་༎
གདུག་དང་བསད་དང་དབྱེ་བ་དང་༌༎
ད་ཧའི་སྒྲ་ཡིས་འདུལ་བར་འགྱུར་༎
ལྷ་མོ་གཞན་གྱིས་འདུལ་མི་འགྱུར་།
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི་རྒྱུད་ལས་ཚོགས་ཀྱི་ལེའུ་བཅུ་བདུན་པའོ་༎།
། དེ་ནས་ཡང་ཕྱག་རྒྱ་ཆེན་པོའི་ལེའུ་བཤད་པར་བྱ་སྟེ་།
ཐིག་ལེ་ཨེ་བམ་རིན་ཆེན་གཟུགས་༎
དབུས་སུ་བམ་གིས་རྒྱས་པར་བརྒྱན་༎
ཐིག་ལེའི་རིན་ཆེན་གནས་ཉིད་དོ་༎
སངས་རྒྱས་རིན་ཆེན་ཐིག་ལེའི་གཟུགས་༎
རྩ་རྣམས་ཀུན་ནས་དྲངས་ནས་ནི་༎
ཕྲ་བའི་བདག་ཉིད་སྙིང་གར་བསྒོམ་༎
ཕྲ་བ་བ་ཐག་ཚུལ་བཞིན་གནས་༎
ཤིན་ཏུ་འབིགས་པའི་བདེ་བའི་གཟུགས་༎
འབར་བའི་རྩ་རུ་ཐིམ་གྱུར་ཏེ་༎
ཡོ་གོཏྟ་ར་ཕྲ་བའི་གཟུགས་༎
གཏུམ་མིག་མར་ནི་བདེ་བ་ཅན་༎
ཀ་ཏར་ཡ་ན་ཕྲ་གཟུགས་ཏེ་༎
བདེ་བ་འཛིན་དུ་རྡོ་རྗེ་འཛིན་༎
ཕྲད་པ་ཐུབ་པའི་བདེ་བ་མཆོག་། བྷ་གར་རིན་ཆེན་འདྲེན་པར་བྱེད་༎
པདྨ་རིན་ཆེན་རྩ་ཁ་ཕྱེད་༎
རིན་ཆེན་བདེ་བ་ཕྲ་བའི་གཟུགས་༎
ཐིག་ལེ་བདེ་བ་ཐིམ་གྱུར་ཏེ་༎
ཕྲ་མོའི་ཡེ་ཤེས་སྐྱེ་བར་འགྱུར་༎
ཐིག་ལེ་གང་བུའི་གཟུགས་ཅན་དེ་༎
རྡོ་རྗེ་ནོར་བུའི་རྩེ་མོར་འདྲེན་༎
བདེ་བ་ཕྲ་མོ་ཕྲད་པའོ་༎
འཁོར་ལོ་འབར་བ་དྲངས་པ་ཡིན་༎
ཤིན་ཏུ་བདེ་བའི་གཟུགས་ཅན་ནོ་༎
དང་པོ་བདེ་བའི་ཡེ་ཤེས་སོ་༎
འཁོར་༄༅༎
ལོ་རིན་ཆེན་ལྟེ་དབུས་དྲངས་༎
གཏུམ་མོ་བདེ་བའི་གཟུག་ཅན་ལ་༎
མཆོག་གི་ཡེ་ཤེས་དང་པོ་ཡིས་༎
སྙིང་གའི་དབུས་སུ་ཐིག་ལེ་འདྲེན་༎
རྩེ་གནས་བུ་ག་གསལ་བྱེད་པ་༎
ཐིག་ལེ་རིན་ཆེན་ཕྲེང་བར་གནས་༎
བདེ་བའི་ཡེ་ཤེས་གསང་མཛད་མཆོག་། རིན་ཆེན་དབུགས་འདྲེན་གཉིས་པའོ་༎
འབར་བའི་ཐིག་ལེ་རིན་ཆེན་འདྲེན་༎
ཀ་ཧ་ཡ་ནར་ཐིག་ལེའི་གཟུགས་༎
རིན་ཆེན་བདེ་བ་མཆོག་གི་མཆོག་། གསང་བའི་བདེ་བ་གསུམ་པར་གསུངས་༎
མཆོག་གི་ཡེ་ཤེས་སེལ་མཛད་པའི་༎
བུ་ག་རྩ་ཡི་ཐིག་ལེ་འདྲེན་༎
དབུས་སུ་ཕྲ་བའི་གཟུགས་ཅན་དེ་༎
ཐིག་ལེ་བ་ཐག་རྒྱུན་བཞིན་གནས་༎
ན་ད་ཐམས་ཅད་ཐིམ་གྱུར་ནས་༎
མཐར་ཕྱིན་ཡེ་ཤེས་འབྲས་བུའི་མཆོག་། ཕྱག་རྒྱ
ཆེན་པོ་སྐྱེ་བར་འགྱུར་། འཕར་དང་དགའ་དང
དགོད་པ་དང་༌༎ ས་ལ་འདི་དག་འབྱུང་བར་འགྱུར་༎
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི
རྒྱུ་ལས་ཕྱག་རྒྱའི་ལེའུ་སྟེ་བཅོ་བརྒྱད་པའོ་༎
༎ དེ་ནས་མཚོན་པ་དབྱེ་བའི་ལེའུ་བཤད་པར
བྱ་སྟེ་༎ གང་གིས་ངེས་པ་ཤེས་འགྱུར་ནས་༎
གྲོགས་དང་བྲན་མོར་ཐེ་ཚོམ་མེད་༎
གང་གིས་སོར་མོ་གཅིག་སྟོན་པ་༎
ངེས་པར་ལེགས་པར་འོང་བ་ཡིན་༎
གཡོན་པའི་མཐེ་བོང་བཅས་པ་ལ་༎
བསྙུན་མེད་ཕྱག་རྒྱར་ཤེས་པར་བྱ་༎
གང་གི་མཐེབ་སྲིན་སྟེར་བ་ལ་༎
དེ་ཡི་ཐ་ཆུང་སྦྱིན་པར་བྱ་༎
གང་གིས་མཛུབ་མོ་སྟོན་པ་ལ་༎
དེ་ཡིས་འོག་མ་བསྟན་པར་བྱ་༎
གང་གིས་སྲིན་ལག་སྟོན་པ་ལ་༎
དེ་ཡིས་མགྲིན་པའི་རུས་ཕྲེང་བསྟན་༎
གང་གིས་སོ་ནི་སྟོན་པ་ལ་༎
དེ་ཡིས་དབྱུག་ཏོ་བསྟན་པར་བྱ་༎
གང་གིས་ནུ་མ་སྟོན་པ་ལ་༎
དེ་ཡིས་གསང་བའི་རྡོ་རྗེ་བསྟན་༎
གང་ཞིག་རུས་པ་སྟོན་པ་ལ་༎
དེ་ཡིས་ཁ་ནི་རབ་ཏུ་བསྟན་༎
གང་ཞིག་བྷྲྀ་གུ་སྟོན་པ་ལ་༎
དེ་ཡིས་སྤྱི་གཙུག་འཁོར་ལོ་དགྲོལ་༎
གང་ཞིག་ཁྲོ་གཉེར་སྟོན་པ་ལ་༎
དེ་ཡིས་ལག་མཐིལ་བསྟན་པར་བྱ་༎
གང་ཞིག་རྐང་མཐིལ་སྟོན་པ་ལ་༎
དེ་ཡིས་བརྩེ་བའི་མཚན་ཉིད་འཛིན་༎
རྡོ་རྗེ་ཕྱག་རྒྱའི་ལན་གྱིས་ནི་༎
བུས་ནི་དམ་ཚིག་ཤེས་པར་འགྱུར་༎
ཨེ་མ་ཧོ་བུ་ནི་སྙིང་རྗེ་ཆེ་༎
བརྟུལ་ཞུགས་ཕྱག་རྒྱར་ལྡན་པའི་མཆོག་། དམ་ཚིག་དབང་གིས་སྲིན་མོ་འདུ་༎
རུས་ཆེན་ཕྲེང་བ་ཐོགས་ནས་ནི་༎
དེ་ལ་དབང་བསྐུར་བྱིན་རླབས་འགྱུར་༎
ཀྱེ་ཁྲག་འཐུང་གི་རྒྱལ་པོ་དེ་རྣམས་འདུ་བའི་གནས་གང་ལགས་༎
ཁྲོ་བོའི་རྒྱལ་པོས་བཀའ་སྩལ་པ་།
གནས་དང་ཉེ་བའི་གནས་དང་༌།
ཚནྡྷོ་དང་འདི་བརྒྱད་པྲ་པ་ནི་དང་༌།
པུ་རྩེ་ཀ་དང་༌།
ལི་ཧེད་ཏ་དང་༌།
འདུ་བ་དང་ཉེ་བའི་འདུ་བ་དང་༌།
དུར་ཁྲོད་དང་༌།
ཉེ་བའི་དུར་ཁྲོད་དང་༌།
འཐུང་སྤྱོད་དང་༌།
ཉེ་བའི་འཐུང་སྤྱོད་ཉིད་དང་༌།
འདི་རྣམས་ནི་སྲིན་མོ་འདུ་བའི་གནས་སོ་༎
འདུ་བའི་དུས་གང་ལགས་༎
ཁྲོ་བོའི་རྒྱལ་པོས་བཀའ་སྩལ་པ་།
ཡི་དྭགས་ཟླ་བ་བྱེ་བཅུ་བཞི་༎
དེ་བཞིན་དུ་ཡང་བརྒྱད་པ་ཉིད་༎
རྩང་ཆེན་སུག་དང་མཚོན་བསྣུན་༄༅༎
ཉིད་༎
ལྕེབས་དང་འདུན་པ་བཟའ་བར་བྱ་༎
ཁྲོ་བོ་རྣམ་རྟོག་རྣམ་སྤངས་ཏེ་༎
སྙིང་རྗེ་ལྡན་པའི་སེམས་ཀྱིས་ནི་༎
བསད་པའི་ཤ་ནི་བཟའ་བར་བྱ་༎
སྙིང་རྗེ་མེད་པས་དེ་མི་རུང་༌༎
ཁྲོ་བ་སྤངས་པས་ཤ་རྣམས་བཟའ་༎
མཚན་མ་རྣམས་ནི་རྟོག་མི་བྱ་༎
སྲིན་མོའི་ཚོགས་ལ་གཏོར་མ་སྦྱིན་༎
སྒྲུབ་པས་དངོས་གྲུབ་ཐོབ་པར་འགྱུར་༎
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི
རྒྱུད་ལས་མཚོན་བྱེད་ཀྱི་ལེའུ་སྟེ་བཅུ་དགུ་པའོ
༎ ༎ དེ་ནས་རིགས་བརྟག་པའི་ལེའུ་བཤད་པར
བྱ་སྟེ་། རྒྱས་འདེབས་མ་ལ་དམ་འཁྱུད་ནས་༎
ཚེམས་ཀྱིས་མ་མཆུ་བཟུང་ནས་སུ་༎
རིགས་ཅན་རྣམས་ཀྱི་རིགས་གཟུགས་ཞུ་༎
འཁོར་ལོའི་གཙོ་བོས་བཀའ་སྩལ་པ་།
ལུས་ཅན་རྣམས་ཀྱི་རིགས་བཤད་ཀྱི་༎
ལྷ་མོ་ཚུལ་ཅན་མཆོག་ཉོན་ཅིག་། སྐྱེས་པ
བུད་མེད་གང་ཞིག་གི་། མཐེབ་སྲིན་གྱི་ནི
རྩ་བ་ལ་༎ རྡོ་རྗེ་ནག་པོ་རྩེ་དགུ་པ་༎
དེ་ཡི་རྩ་བར་དེ་གནས་པ་༎
རྡོ་རྗེ་རིག་ཆེན་མཆོག་ཏུ་བཤད་༎
དེ་ཡི་རྩ་བར་འཁོར་ལོའི་རིགས་༎
རིན་ཆེན་ཁ་གཉིས་གྱེས་པ་ནི་༎
རིན་པོ་ཆེ་ཡི་རིགས་སུ་གསུངས་༎
པདྨའི་སྡོང་པོ་ཆགས་པ་ནི་༎
པདྨའི་མེ་ཡི་སྡོང་པོའི་འོད་༎
དཔག་མེད་པ་ཡི་རིགས་ཉིད་དོ་༎
རྒྱ་གྲམ་རལ་གྲིས་མཚན་པ་ནི་༎
ལས་ཀྱི་རིགས་སུ་གསུངས་པ་ཡིན་༎
རྣལ་འབྱོར་གང་དག་ཁ་དོག་ནག་། དེ་ཡི་ལྷ་ནི་ཞེ་སྡང་སྦྱིན་༎
རྣལ་འབྱོར་པ་གང་དཀར་པོ་ནི་༎
དེ་ཡི་ལྷ་ནི་གཏི་མུག་སྦྱིན་༎
རྣལ་འབྱོར་པ་གང་སེར་ཆེན་པོ་༎
དེ་ཡི་ལྷ་ནི་ང་རྒྱལ་སྦྱིན་༎
རྣལ་འབྱོར་པ་གང་ཧུམ་སྔོ་ཆེ་༎
དེ་ཡི་ལྷ་ནི་ཕྲག་དོག་སྦྱིན་༎
རྣལ་འབྱོར་པ་གང་དཀར་དམར་ཉིད་།
ཆགས་པའི་ལྷ་ནི་དེ་ལ་སྦྱིན་༎
རྣལ་འབྱོར་པ་གང་དཀར་སེར་ཆེ་༎
དེ་ལ་ཞེ་སྡང་ལྷ་སྦྱིན་ནོ་།
བྱིས་པ་སྐྱེ་བོའི་རིགས་ཅན་ལ་༎
ང་རྒྱལ་མི་བཅག་ཐོ་མི་འཚམ་༎
ཀུན་རྫོབ་རིགས་སུ་གནས་ནས་ནི་༎
དེ་རྣམས་བདེ་གཤེགས་རིགས་སུ་འགྱུར་༎
བུད་མེད་རྣམས་ཀྱིས་མཚན་མ་ནི་༎
ཇི་ལྟར་སྐྱེས་པ་དེ་བཞིན་ནོ་༎
ཁྲག་འཐུང་རྒྱལ་ལ་འཁྱུད་ནས་ནི་༎
ཕྲེང་བའི་རྒྱུ་རྣམས་གང་གང་ལགས་༎
རྒྱས་འདེབས་མ་ལ་ལོ་བཏབ་ནས་༎
ཁྲོ་བོའི་རྒྱལ་པོས་བཀའ་སྩལ་པ་༎
བཟླས་པའི་ཡུལ་ནི་འདི་རྣམས་སོ་༎
ཤེལ་གྱིས་རེངས་པ་ཉིད་ལ་ཡིན་༎
དབང་ལ་ཙནྡན་དམར་པོ་ཉིད་༎
ལུང་ཐང་གིས་ནི་མངོན་སྤྱོད་ཉིད་༎
ནི་རམ་ཤུ་ནི་སྡང་བ་ལ་༎
རྟ་ཡི་རུས་པས་སྐྲོད་པ་ཉིད་༎
བྲམ་ཟེའི་རུས་པས་དགུག་པ་ཉིད་༎
གླང་ཆེན་རུས་པས་སེར་བ་ལ་༎
མ་ཧེ་ཡིས་ཀྱང་བསད་པ་ལའོ་༎
རེངས་པས་འོ་མ་བཏུང་བ་ཉིད་༎
དབང་ལ་ར་ཡི་ཤ་ཟའོ་༎
བསད་པ་ལ་ནི་ཤྭ་ནའི་ཤ་། དགུག་པ་ལ་ནི་བཞི་མཉམ་ཉིད་༎
སྲན་མ་ཡང་ནི་བྱ་བར་བརྗོད་༎
བསྐྲད་པ་ཉིད་ལ་གླང་པོར་བརྗོད་༎
ཐའི་ས་དང་༌།
དང་པོའི་ས་དང་༌།
ན་དང་པོ་དང་༌།
ག་དང་པོ་དང་༌།
ཧ་དང་པོ་ཉིད་ཀྱིས་དངོས་གྲུབ་རྒྱུད་ནི་འདི་འགྱུར་རོ་༎
བཟླས་པ་གྲུབ་པའི་འབྲས་བུ་ཇི་ལྟར་༄༅༎
ལགས་༎
ཉོན་ཅིག་ལྷ་མོ་རིན་ཆེན་མ་༎
བཟླས་པས་གྲུབ་པའི་འབྲས་བུ་ནི་༎
སྒྲུབ་པོ་ནམ་མཁའ་འགྲོ་བ་དང་༌༎
ཕུར་པ་འཕར་དང་འཁྲོག་པ་དང་༌༎
ནམ་མཁར་སྒྲ་སྙན་འབྱུང་བ་དང་༌༎
སྒྲུབ་ཕུར་ད་ཧའི་སྒྲ་སྒྲོགས་དང་༌༎
འོད་དང་དུ་བ་འབྱུང་བ་དང་༌༎
བར་སྣང་དག་ཏུ་བརྟན་པར་གནས་༎
སྲིན་མོའི་ཚོགས་རྣམས་འདུ་བ་དང་༌༎
བསྒྲུབ་པའི་མན་ངག་ཕུར་ཚོགས་བཅས་༎
གཏེར་རྣམས་ཡོད་པར་སྨྲ་བ་དང་༌༎
དྲིལ་བས་རི་རབ་སྙིལ་བ་དང་༌༎
མཚོ་གླིང་རྣམས་ནི་སྐམ་པ་དང་༌༎
བཏབ་པས་ཉི་ཟླ་བརྟན་པར་ནུས་༎
འདི་རྣམས་བྱུང་བར་གྱུར་པ་དང་༌༎
དེ་ནས་གཏོར་མ་སྦྱིན་པར་བྱ་༎
ད་ནུད་ཏ་ནན་སྭ་ཏ་ཡག་ཤ་ཀྲོ་དྷ་ཁ་ཧི་ཁ་ཧི་༎
དེ་ནས་དཀྱིལ་འཁོར་མཐིང་ནག་བྲི་༎
ལྷ་རྣམས་བརྟན་པར་བྱས་ནས་ནི་༎
མཆོད་པ་རྫོགས་པ་རབ་ཕུལ་ནས་༎
ལྷ་རྣམས་སྒྲུབ་པའི་ཐུགས་ཀར་བསྡུ་༎
འདི་ནི་དངོས་གྲུབ་པདྨར་གྱུར་༎
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི
རྒྱུད་ལས་རིགས་བརྟག་པའི་ལེའུ་སྟེ་ཉི་ཤུ་པའོ
༎ ༎ དེ་ནས་བྲིས་སྐུའི་ལེའུ་བཤད་པར་བྱ
སྟེ་༎ ལྷ་མོ་ལ་ནི་དམ་འཁྱུད་ནས་༎
སྐྱེས་པའི་སྣ་རྩེ་གཞིབ་པར་བྱ་༎
ཚེམས་ཀྱིས་མ་མཆུ་བཟུང་ནས་ནི་༎
གནས་སྒྱུར་བྲུད་པ་གཙོ་བོར་མཛད་༎
མཉམ་སྦྱར་ཐིག་ལེ་དྲངས་ནས་ནི་༎
བདེ་བའི་རོ་མཉམ་བསྟར་ནས་ཀྱང་༌༎
ཕྱག་རྒྱའི་བྱེ་བྲག་རབ་ཕྱེ་བ་༎
གྷུ་རུ་ཁྱོད་ལ་ཕྱག་འཚལ་འཁོར་ལོ་འཛིན་༎
འཕྱ་ཚིག་སྤང་ཕྱིར་རྣ་ཆ་འཛིན་༎
སྔགས་ཟློས་དོན་དུ་མགུལ་རྒྱན་འཛིན་༎
སྲོག་གཅོད་སྤང་ཕྱིར་ལག་གདུབ་འཛིན་༎
རྟག་ཏུ་ལུས་ལ་ཕྱག་རྒྱས་བཏབ་༎
དེ་ནས་རབ་ཏུ་བཞད་མཛད་ནས་༎
ལྷ་མོས་གཙོ་བོ་ལ་ཞུས་པ་༎
གཙོ་བོ་བདེ་བ་གང་གང་གིས་༎
རྡོ་རྗེ་གཞོན་ནུའི་བྲིས་སྐུ་བྲི་༎
བྱེད་པ་བདེ་བ་ཆེན་པོ་གསུངས་༎
ཁྲོ་བོའི་རྒྱལ་པོས་བཀའ་སྩལ་པ་༎
འདི་ནི་བྲིས་མཁན་དམ་ཚིག་ཅན་༎
སྒྲུབ་པ་པོ་ནི་དམ་ཚིག་ལྡན་༎
བྲིས་སྐུ་འཇིགས་པར་བྲི་བ་ཉིད་༎
སྐྱེས་པའི་ཐོད་པ་བཟང་པོ་ལྔར་༎
ཁ་དོག་སྣ་ལྔའི་ཚོན་གྱིས་དགང་༌༎
མི་རོའི་སྐྲ་ཡི་པིར་ཉིད་ཀྱིས་༎
བྲིས་སྐུའི་མཆོག་ཉིད་བྲི་བར་བྱ་༎
གང་དག་སྐུད་པ་བཀལ་བ་ལ་༎
གང་དག་རས་སུ་འཐག་པ་དང་༌༎
དེ་ཡང་དམ་ཚིག་ལྡན་པས་ནི་༎
བྱིན་གྱིས་བརླབ་པ་ཚུལ་བཞིན་བྱ་༎
ཤེས་རབ་ལྡན་པ་དེ་ཡིས་ནི་༎
ཟླ་བ་ཡར་ངོ་མར་ངོ་ཡི་༎
བཅུ་བཞི་པ་ལ་ཁྱིམ་དབེན་པར་༎
བྱེད་ན་མ་རུངས་སེམས་ཀྱིས་ནི་༎
ཁྲག་ནི་བག་ཙམ་འཐུང་བར་བྱ་༎
ལུས་ལ་ན་རའི་ཚིལ་གྱིས་བྱུག་། དེ་ནས་གཅེར་བུར་གྱུར་པས་ནི་༎
འབག་པ་དང་ནི་དམ་འབག་པས་༎
དེ་ནས་དམ་ཚིག་ཤ་ཆེན་བཟའ་༎
བཞིན་བཟང་སྙིང་རྗེར་ལྡན་པ་དང་༌༎
གཟུགས་དང་ལང་ཚོ་སྐལ་བཟང་མ་།
མེ་ཏོག་བཅས་ཤིང་སྒྲུབ་པོ་དགའ་༎
རང་གི་ཕྱག་རྒྱ་གཡོན་དུ་གཞུག་། བྲིས་སྐུ་འཇིགས་པ་བྲི་བར་བྱ་༎
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི་༄༅༎
རྒྱུད་ལས་བྲིས་སྐུའི་ལེའུ་སྟེ་ཉི་ཤུ་རྩ་གཅིག
པའོ་༎ ༎ དེ་ནས་ཡང་བོ་ལ་ཀཀྐོ་ལར
བཞག་ནས་༎ ཚེམས་ཀྱིས་མ་མཆུ་བཟུང་ནས་ནི་༎
གླེགས་བམ་མཚན་ཉིད་ཇི་ལྟར་འགྱུར་༎
རྡོ་རྗེ་པདྨ་མཉམ་སྦྱར་ནས་༎
དགྱེས་པས་ཁྲོ་བོར་རབ་ཕྱེ་ལ་༎
གླེགས་བམ་ང་ཡིས་བཤད་པར་བྱ་༎
ལྷ་མོ་སྐལ་ཆེན་མ་ཉོན་ཅིག་། སྤྲང་ཆེན་སྣ་ཚོགས་བྱས་ནས་ནི་༎
མི་ཡི་རུས་པའི་སྨྱུག་གུ་ཡིས་༎
གླེགས་བམ་སོར་ནི་བཅུ་གཉིས་པ་༎
གྲོ་ག་ལ་ནི་མཁས་པས་བྲི་༎
གླེགས་བམ་དང་ནི་བྲིས་སྐུ་ཉིད་༎
སྐལ་མེད་དག་གིས་མཐོང་ན་ནི་༎
སྐྱེ་བ་འདི་རུ་དངོས་གྲུབ་མེད་༎
འཇིག་རྟེན་གཞན་དུ་མནར་མེད་ལྟུང་༌༎
རེས་འགའ་ཙམ་ཞིག་བསྟན་པ་ནི་༎
དམ་ཚིག་ལྡན་པ་རྣམས་ལ་བྱ་༎
གལ་ཏེ་ལམ་ལ་སྤྱོད་ན་ཡང་༌༎
གླེགས་བམ་སྐྲ་དང་མཆན་ཁུང་སྦ་༎
གཞན་ལ་བསྟན་པར་མ་གསུངས་སོ་༎
སུ་ལ་ཡང་ནི་བསྟན་པར་མི་བྱའོ་༎
སྦྱིན་པར་ཡང་ནི་མ་གསུངས་ཏེ་༎
བརྒྱ་ལམ་ལ་ནི་རེ་འགའ་ཞིག་། སྟོན་ནམ
སྦྱིན་པར་བྱེད་པ་དག་། དམ་ཚིག་ཤེས་པ
རྣམས་ལའོ་༎ ཁྲོ་བོའི་རྒྱལ་པོས་འདི་སྐད་གསུངས་།
རྡོ་རྗེ་ཕུར་པ་ཞེ་སྡང་ཡོངས་སུ་དག་པའི
རྒྱུད་ལས་གླེགས་བམ་གྱི་ལེའུ་སྟེ་ཉི་ཤུ་གཉིས
པའོ་༎ ༎ རྒྱུད་ཀྱི་རྒྱལ་པོ་ཕུར་བུ་འབུམ
སྡེའི་ནང་ནས་ཕྱུང་བ་བརྟག་པ་ཉི་ཤུ་རྩ
གཉིས་སུ་བསྟན་པའོ་༎
ཕུར་བུ་ཞེ་སྡང་ཡོངས་སུ་དག་པའི་རྒྱུད་ཀྱི
རྒྱལ་པོ་ཐིག་ལེ་མཆོག་རྫོགས་སོ་༎ ༎ གཡས
རུའི་ལྷ་ཁང་གསེར་གྱི་མཆོད་རྟེན་ཅན་དུ་༎
རྒྱ་གར་གྱི་མཁན་པོ་ཀ་མ་རུ་པར་འཁྲུངས་པའི་ནག་པོའི་ཞབས་དང་༌།
ལོ་ཙྪ་ཤྲི་བྷ་ལ་ཀུ་ཏྲ་དྷ་ན་དེ་བས་བསྒྱུར་།
ཡུལ་དབུས་འགྱུར་འོད་མའི་ཚལ་དུ་།
