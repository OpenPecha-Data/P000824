ཤེས་རབ་ཆེན་པོས་མ་ཟིན་ན་༎
བསགས་ཀྱང་སྒྲིབ་པ་ཉིད་དུ་འགྱུར་༎
ཞེས་གསུངས་སོ་༎
བང་མཛོད་འཕྲུལ་གྱི་ལྡེའུ་མིག་ལས་།
བསོད་ནམས་ཚོགས་བསག་པ་ལ་རག་མ་ལུས་པར་བསྟན་པའི་ལེའུ་སྟེ་ང་བདུན་པའོ་༎
ལྟ་སྤྱོད་ཟུང་དུ་མ་ཆོམ་པ་༎
༎ ཡང་གསོལ་པ་།
ཀྱེ་ཀྱེ་གསང་བའི་བདག་པོ་ལགས་༎
རྫོགས་ཆེན་ལམ་གྱི་རྣལ་འབྱོར་པ་༎
ལམ་ལ་བགྲོད་དུ་ཡོད་དམ་མེད་༎
གསང་བའི་བདག་པོས་གསུངས་པ་༎
སེམས་དཔའ་ཆེན་པོ་ཉོན་ཅིག་།
ཆོས་ཉིད་ནམ་མཁའ་ལྟ་བུ་ལ་༎
བགྲོད་པས་ཕྱིན་པར་འདོད་པ་ནི་༎
ཁྱུང་ཆེན་ནམ་མཁའི་མཐའ་འཚོལ་འདྲ་༎
བགྲོད་པས་འབྲས་བུ་ཐོབ་འདོད་པ་༎
མདོངས་པས་ནམ་མཁར་བསྙེགས་པ་འདྲ་༎
ས་དང་ལམ་ལ་བགྲོད་བྱེད་པ་༎
བྱ་བྲལ་དོན་དང་མཐུན་པ་མེད་༎
རང་བཞིན་གནས་པ་ཉིད་ཀྱི་ཕྱིར་༎
ས་དང་ལམ་ལ་བགྲོད་མི་དགོས་༎
ཞེས་གསུངས་སོ་༎
བང་མཛོད་འཕྲུལ་གྱི་ལྡེ་མིག་ལས་།
ལམ་བགྲོད་དུ་མེད་པའི་ལེའུ་སྟེ་ང་བརྒྱད་པའོ་༎
དཔེར་ན་མཁའ་ཟླའི་གཟུགས་གཅིག་ལས་༎
༎ ཡང་གསོལ་པ་།
ཀྱེ་ཀྱེ་གསང་བའི་བདག་པོ་ལགས་༎
རྫོགས་ཆེན་སྤྱོད་པའི་རྣལ་འབྱོར་ལ་༎
སྒྲོ་སྐུར་འདེབས་པ་འབྱུང་སྲིད་ན་༎
རྒོལ་རྩོད་ཐེ་ཚོམ་མན་ངག་ནི་༎
སྨྲ་བའི་མཚོན་ཆ་བསྟན་དུ་གསོལ་༎
གསང་བའི་བདག་པོས་གསུངས་པ་།
སེམས་དཔའ་ཆེན་པོ་ཉོན་ཅིག་།
ཐོག་མར་རྩོད་པ་འཆའ་དུས་སུ་༎
དགོངས་པ་མི་གཉིས་སྤྱི་བོར་བཞག་།
རྡོ་རྗེ་རིག་པའི་གཏན་ཚིགས་རྣམས་༎
རང་གི་རྒྱལ་ས་འཛིན་དུ་གཞུག་།
དྲི་བ་གསུམ་པོ་བརྟག་བྱ་སྟེ་༎
འདྲི་ན་འཕྲང་བསྒུག་ཟུར་གྱིས་སྒྲ་༎
བཟློག་ན་བརྫུན་ཏེ་སླར་ལ་འདྲི་༎
གྲུབ་མཐའ་མ་ལོངས་ལན་མི་གདབ་༎
གློན་ན་མྱུར་མགྱོགས་མཚོན་ཆ་བརྡེག་།
ཡང་ན་འགལ་འབྲེལ་གཡུང་ངོར་འཇུག་།
དམན་པའི་ཐེག་པར་ཁས་ལེན་ན་༎
དཔེ་ཡིས་བརྟགས་ཤིང་སྤྱི་ནས་འདྲི་༎
རྫོགས་ཆེན་ལྟ་བར་ཁས་ལེན་ན་༎
དགོས་པ་དྲི་སྟེ་གན་རྐྱལ་གནན་༎
རྫོགས་ཆེན་ལྟ་བ་ཁ་འབྱམས་ནི་༎
ཡུལ་གཅིག་དུས་གཅིག་ངོ་བོ་གཅིག་།
གཟུགས་སྒྲ་དྲི་རོ་རེག་ལ་སོགས་༎
ཁ་དོག་དབྱིབས་དང་བཅོས་པ་རྣམས་༎
བརྟགས་ན་ཕྱོགས་སུ་ལྷུང་སྲིད་པས་༎
དེ་ལ་རྫོགས་ཆེན་ཁ་མི་འབྱམ་༎
རྒྱུ་མཚན་མི་ལྡན་དམ་མི་བཅའ་༎
ཆོས་ཉིད་དོན་གྱི་ངོ་བོ་དེ་༎
ཡིན་ཚུལ་ངེས་པ་མེད་པ་ལ་༎
མི་མཐུན་བསམ་ངོ་སོ་སོ་ལ་༎
སྣང་ཚུལ་ཅིར་ཡང་སྣང་བའི་ཕྱིར་༎
ལུང་མེད་བསྙོན་པ་རང་གི་ནི་༎
གྲུབ་མཐའ་དག་ལ་སྐྱོན་ཡོད་ནས་༎
གཞན་སྐྱོན་འོང་བ་ཤེས་ན་འབྱམས་༎
ཁོངས་ན་སྤངས་པའི་རྗེས་ཤུལ་དུ་༎
རླུང་གིས་ས་བོན་བསྐུར་ནས་ནི་༎
སྤྱི་དང་བྱེ་བྲག་ཤེས་པར་དབྱེ་༎
འགལ་འབྲེལ་ཡན་ལག་རྣམ་བཞི་པོས་༎
རང་གཞུང་བསྐྱབ་ཅིང་གཞན་སུན་འདོད་༎
འབྲེལ་པ་གྲུབ་ན་འགལ་བ་ལྡོག་།
གལ་ཏེ་འབྲེལ་པ་མ་གྲུབ་ན་༎
འགལ་བའི་རི་བོ་མཐོང་བར་འགྱུར་༎
རྫོགས་ཆེན་ལྟ་༄༅༎
བ་ཁ་འབྱམས་ཡང་༌༎
ཡང་ན་དབང་གསུམ་ཚུལ་གྱིས་འབྱམས་༎
ཡང་ན་དཔེ་དོན་གཉིས་ཀའི་འབྱམས་༎
ཡང་ན་ཕན་ཚུན་བལྟས་པས་འབྱམས་༎
ཡང་ན་ངོ་གའི་སྣང་ཚུལ་འབྱམས་༎
དེས་ནི་གཉིས་འགེག་འཕྲང་མི་ལྷུང་༌༎
ཕྱི་རྒོལ་དག་གིས་ཚུག་མི་འགྱུར་༎
གལ་ཏེ་འབྲོས་སར་མ་ཐར་ན་༎
དོན་དེ་བཟློག་ཏེ་སླར་ལ་འདྲི་༎
ཡང་ན་བླ་མའི་བཀའ་རྒྱས་གདབ་༎
རྡོ་རྗེ་རིག་པའི་གཏན་ཚིགས་ལ་༎
ཆོས་ཉིད་རིག་པའི་རྒྱ་ཡིས་གདབ་༎
མཐུན་པར་སྣང་བའི་ཆོས་གཅིག་ལ་༎
མི་འདྲ་བ་ཡི་ནད་འདྲི་ན་༎
ཆོས་ཉིད་ཡིན་པར་ལན་ཡང་གདབ་༎
དེས་ཀྱང་བདེན་པ་མ་མཐུན་ན་༎
མི་མཐུན་མགོ་བསྒྲེས་སླར་ལ་བཟློག་།
མི་རིགས་པ་གཅིག་འདྲི་བྱེད་ན་༎
དེ་ཡང་དེ་ལྟར་གོང་མ་བཞིན་༎
འདྲི་ན་སུན་དབྱུང་གུས་ཕྱག་འཚལ་༎
བཟློག་ན་བརྫུས་ཏེ་འཕྲང་སྡོད་བྱ་༎
བརྫུས་ཏེ་གྲུབ་མཐའ་གཏན་ལ་དབབ་༎
གལ་ཏེ་རློམ་པར་འདོད་པ་ན་༎
སྐྱོན་གཉིས་ཚང་བའི་ཚིག་གཅིག་ལ་༎
རྫོགས་ཆེན་གྲུབ་མཐའ་འཆའ་རུ་གཞུག་།
གཡས་གཡོན་འབྲོས་པའི་འཕྲང་བཅད་ལ་༎
གཉིས་འགག་འཕྲང་དུ་བཙུད་དེ་བརྡབ་༎
གང་དུ་སླེབ་པར་དབྱུག་པས་བཏགས་༎
འོག་མའི་བལྟ་བའི་མཆོག་བཙལ་ལ་༎
མགོ་བསྒྲེ་བྱས་ཏེ་གཡང་དུ་བསྐྱུར་༎
མཐུན་པར་སྣང་བའི་ཆོས་གཅིག་ལ་༎
མི་འདྲ་བ་ཡི་ནད་ཀ་འདྲི་༎
ཆོས་གཅིག་ཡོད་པར་ཁས་བླངས་ནས་༎
སྨྲ་བར་མི་བྱེད་གསང་བྱེད་ན་༎
དེ་ཡི་གསང་ཁུང་བྲུ་བའི་ཕྱིར་༎
མི་རིགས་པ་གཅིག་ཁས་བླངས་ལ་༎
མགོ་བསྒྲེ་དེ་དང་བསྟུན་པར་བྱ་༎
ཞེས་སོ་༎
བང་མཛོད་འཕྲུལ་གྱི་ལྡེའུ་མིག་ལས་༎
རྒོལ་རྩོད་ཐེ་ཚོམ་གྱི་མན་ངག་བསྟན་པའི་ལེའུ་སྟེ་ང་དགུ་པའོ་༎
ད་གདོད་རྩོལ་རུང་མ་རྩོལ་རུང་༌༎
༎ ཡང་གསོལ་པ་།
ཀྱེ་ཀྱེ་གསང་བའི་བདག་པོ་ལགས་༎
ཚིག་གི་དོན་གྱིས་ཅི་ལྟར་བཤད་༎
གསང་བའི་བདག་པོས་བསྟན་དུ་གསོལ་༎
ཀྱེ་སེམས་དཔའ་ཆེན་པོ་ཉོན་ཅིག་།
ཚིག་གི་དོན་གྱི་བཤད་ལུགས་ནི་༎
གོང་གི་ཤུགས་དང་འོག་གི་ཤུགས་༎
ཚིག་ཏུ་མི་བཏང་བཤད་ན་བགྲང་༌༎
ཚེག་མིག་བགྲང་ཞིང་ཤིང་རྟ་ཞོན་༎
ཡན་ལག་ཤུགས་ཀྱིས་འབྲུ་རྣམས་བརྡའ་༎
ཚིག་འབྲུ་གར་འགྲོ་ཡན་ལག་དབང་༌༎
རྩོད་པ་གྲོགས་ཀྱི་ཡི་གེ་ནི་༎
(༢༤)༄༅༎ འདྲ་༎
དབང་གསུམ་ཚུལ་གསུམ་ཡུལ་དང་དུས་༎
གཙོ་ལ་ཅུང་ཟད་ཙམ་ཞིག་ཡོད་༎
གྲོགས་ལ་ཆེད་དུ་འབོད་པར་བྱེད་༎
ཡན་ལག་ཤུགས་ཀྱི་འབྲུ་རྣམས་༎
ཡན་ལག་གྲོགས་ཀྱི་དབང་དུའོ་༎
སྡེ་དོན་ལྔ་ཡི་ཀླད་རྒྱས་ནི་༎
རང་རང་ཐ་མར་ཤེས་པར་བྱ་༎
འབྲུ་དགུ་དང་པོའི་ཐ་མར་རོ་༎
དེ་ལྟར་དེ་བཞིན་དེ་འདྲ་གསུམ་༎
དཔེ་རུ་བསྟན་པའི་ཡི་གེ་ཡིན་༎
ཅི་ཕྱིར་གང་ཕྱིར་དེ་ཕྱིར་གསུམ་༎
དམིགས་ཀྱིས་གཏན་ཚིགས་དྲིས་པ་ལས་༎
གཅིག་གིས་གཏན་ཚིགས་བསྟན་པའོ་༎
དེ་ནི་འདི་ནི་ད་ནི་གསུམ་༎
དེ་ནི་ཞེས་པའི་ཡི་གེ་ནི་༎
འོག་ཏུ་བརྟན་ལ་ཕབ་སྟེ་སྟོན་༎
འདི་ནི་ཞེས་པའི་ཡི་གེ་ནི་༎
གོང་ལས་བཟློག་པའི་ཆོས་ཤིག་སྟོན་༎
ད་ནི་ཞེས་༄༅༎
པའི་ཡི་གེ་ནི་༎
དོན་གཅིག་གོང་དུ་རྫོགས་ནས་ནི་༎
གཉིས་པ་སྟོན་པའི་རྐྱེན་ཞེས་བྱ་༎
དེ་ཡང་ཞེས་པའི་ཡི་གེ་ནི་༎
གོང་དུ་བསྟན་པའི་ཡི་གེའི་དོན་༎
འོག་གིས་གཏན་ལ་ཕབ་སྟེ་སྟོན་༎
འདི་ཡང་ཞེས་པའི་ཡི་གེ་ནི་༎
གོང་དང་འོག་དག་མཐུན་པར་སྟོན་༎
ཐར་ན་པར་ན་མདོར་ན་གསུམ་༎
དེ་ལ་ཞེས་པའི་ཡི་གེ་ནི་༎
གཞི་ལ་དགར་བའི་ཡི་གེ་སྟེ་༎
དང་གིས་རྣམ་གྲངས་བཤད་པ་ལ་༎
སོགས་པ་རྣམས་ཀྱིས་སྡེ་ཚན་བས་༎
ཐམས་ཅད་ཀུན་ནི་ལྷག་མེད་པའོ་༎
བང་མཛོད་འཕྲུལ་གྱི་ལྡེའུ་མིག་ལས་།
ཚིག་གི་དོན་གྱི་བཤད་ལུགས་བསྟན་པའི་ལེའུ་སྟེ་དྲུག་ཅུ་པའོ་༎
ཐེག་བརྒྱད་སྤྱི་ནི་ཨ་ཏིས་བཅིངས་༎
༎ དེ་ནས་གསང་བའི་བདག་པོས་༎
སེམས་དཔའ་རྡོ་རྗེ་ལ་འདི་སྐད་ཅེས་བཀའ་སྩལ་ཏོ་༎
ཀྱེ་ཀྱེ་སེམས་དཔའ་ཆེན་པོ་ཉོན་ཅིག་།
མན་ངག་འདི་ཡི་མཚན་ཟུང་ཞིག་།
མན་ངག་འདི་ཡི་མཚན་བཟུང་ན་༎
ཆོས་རྣམས་ཐམས་ཅད་བཟུང་དང་མཚུངས་༎
ཞེས་།
དེ་ནས་སེམས་དཔའ་རྡོ་རྗེས་གསོལ་པ་༎
ཀྱེ་ཀྱེ་གསང་བའི་བདག་པོ་ལགས་༎
མན་ངག་དམ་པའི་ཡི་གེ་འདི་༎
མཚན་ཟུང་ཞིག་པར་བསྒོ་བ་དེ་༎
མཚན་ནི་ཅི་ལྟར་གཟུང་བར་བགྱི་༎
གསང་བའི་བདག་པོས་བསྟན་དུ་གསོལ་༎
གསུངས་པ་༎
སེམས་དཔའ་ཆེན་པོ་ཉོན་ཅིག་།
མན་ངག་འདི་ཡི་མཚན་ཉིད་ནི་༎
རྒྱལ་པོའི་བང་མཛོད་དང་འདྲ་བའི་ཕྱིར་༎
བང་མཛོད་འཕྲུལ་གྱི་ལྡེའུ་མིག་ཅེས་བྱ་བར་ཟུང་ཞིག་།
ཐེག་པ་ཐམས་ཅད་ཀྱི་དོན་སྟོན་པའི་ཕྱིར་༎
ཐེག་པའི་སྤྱི་ཁོག་ཅེས་བྱ་བར་ཡང་ཟུང་ཞིག་།
མན་ངག་གཞུང་བསྡེབས་ནས་བསྟན་པའི་ཕྱིར་༎
རིན་པོ་ཆེ་གསེར་གྱི་ཕྲེང་བ་ཞེས་བྱ་བར་ཡང་ཟུང་ཞིག་།
རིན་པོ་ཆེ་སྤུངས་པའི་མན་ངག་ཅེས་བྱ་བར་ཡང་ཟུང་ཞིག་།
མདོ་སྡེ་རྣམས་ཀྱི་མིག་སེལ་བའི་ཕྱིར་།
རིན་པོ་ཆེ་མིག་སེལ་ཞེས་བྱ་བར་ཡང་ཟུང་ཞིག་།
ཐམས་ཅད་བྱང་ཆུབ་སེམས་ཀྱི་སྣང་བར་ཤར་བའི་ཕྱིར་།
རང་བཞིན་དོན་ལྡན་གྱི་སྣང་བ་བཀོད་པ་ཞེས་བྱ་བར་ཡང་ཟུང་ཞིག་།
མན་ངག་གི་དཀའ་བ་བསྡུས་ཏེ་བཤད་པའི་ཕྱིར་།
རིན་པོ་ཆེ་རྒྱ་མདུད་བཀྲོལ་བ་ཞེས་བྱ་བར་ཡང་ཟུང་ཞིག་།
ཅེས་གསུངས་སོ་༎
བང་མཛོད་འཕྲུལ་གྱི་ལྡེའུ་མིག་ལས་།
མན་ངག་གི་དོན་ཡོངས་སུ་གཏད་པའི་ལེའུ་སྟེ་རེ་གཅིག་པའོ་༎
ཟག་མེད་གཏེར་གྱི་དགོངས་པར་འདུས་༎
༎ ལྟ་བ་ཐམས་ཅད་ཀྱི་གནད་།
མན་ངག་ཐམས་ཅད་ཀྱི་ཐེམ་།
བསྟན་པ་ཐམས་ཅད་ཀྱི་བཅུད་བཅུས་པ་།
དོན་མན་ངག་ལ་སྡེབས་པ་།
བང་མཛོད་འཕྲུལ་གྱི་ལྡེའུ་མིག་ཅེས་བྱ་བ་།
གསང་བའི་བདག་པོ་རྡོ་རྗེ་སེམས་དཔའ་ལ་།
མན་ངག་རིམ་པར་བཀོད་པའི་མདོ་རྫོགས་སོ་༎
རྒྱལ་པོའི་མཛོད་ན་གང་ཡོད་པ་༎
རྒྱལ་པོ་ཉིད་ལས་གཞན་གྱིས་མིན་༎
བང་མཛོད་ཉིད་ལས་ཅི་བསྟན་པ་༎
ལྡེའུ་མིག་ཉིད་ལས་གཞན་གྱིས་མིན་༎
ཞེས་གསུངས་སོ་༎
