༄༅༎ རྒྱ་གར་སྐད་དུ་།
རཏྣོ་པ་དེ་ཤ་ཨ་གྷ་ཏྲ་ཙཀྲ་ཏནྟྲ་ན་མ་།
བོད་སྐད་དུ་།
རིན་པོ་ཆེ་གདམས་ངག་སྣ་ཚོགས་འཁོར་ལོའི་རྒྱུད་ཅེས་བྱ་བ་།
དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ་༎
འདི་སྐད་བདག་ཉིད་ཀྱིས་སེམས་དཔའ་རྡོ་རྗེའི་དོན་ཡོངས་སུ་གོ་བའི་དུས་ཉིད་ན་།
སྤྲུལ་པའི་སྐྱེས་བུ་སྟོན་པ་དགའ་རབ་རྡོ་རྗེ་ཞེས་བྱ་བ་དེ་ཡིས་།
དྷ་ཧེ་ནའི་འདུ་ཁང་ཆེན་པོ་རུ་།
རིགས་ཁྱད་པར་ཅན་གདུག་པ་ཅན་གྱི་ཚོགས་དང
མཁས་པ་ཉི་ཤུ་རྩ་གཅིག་ལ་སོགས་པའི་འཁོར
དཔག་ཏུ་མེད་པ་རྣམས་བསྡུས་ནས་།
ལྷུན་གྲུབ་ཤེས་པ་རང་གསལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ་༎
ཞུགས་མ་ཐག་ཏུ་འཁོར་ཐམས་ཅད་ཀྱི་རྒྱུད་ལ
རྣམ་པར་མི་རྟོག་པའི་ཡེ་ཤེས་ལས་ཟག་པ
མེད་པའི་ཆོས་ཉིད་དུས་གཅིག་ཏུ་ཤར་བར་གྱུར
ཏོ་༎ དེ་ནས་འཁོར་རྣམས་ཀྱི་ནང་ནས་ཉིད
དང་འདྲ་བའི་སྤྲུལ་པ་འཇམ་དཔལ་བཤེས་གཉེན་ཞེས
བྱ་བ་བཞེངས་ནས་།
འཇམ་དཔལ་བཤེས་གཉེན་གྱིས་སྤྲུལ་པའི་སྐྱེས་བུ་དགའ་རབ་རྡོ་རྗེ་ལ་འདི་སྐད་ཅེས་གསོལ་ཏོ་༎
ཨེ་མ་ཧོ་སྤྲུལ་པའི་སྐྱེས་བུ་ལགས་༎
འཁྲུལ་པ་འཁོར་བའི་སེམས་ཅན་རྣམས་༎
རྒྱུ་རྐྱེན་དངོས་པོ་ཅི་ལས་འཁྲུལ་༎
སྤྲུལ་པ་སྣང་བའི་སྐྱེ་མཆེད་ཀྱིས་༎
ཆོ་འཕྲུལ་བསྟན་པ་ཇི་ལྟར་ལགས་༎
འདི་འདྲའི་རྫུ་འཕྲུལ་ངོ་མཚར་ཆེ་༎
དཔྱང་ཐག་ཆད་པའི་འགྲོ་བ་ལ་༎
ཟབ་མོའི་དོན་ཚན་བཤད་དུ་གསོལ་༎
ཞེས་ཞུས་པས་།
དགའ་རབ་རྡོ་རྗེས་འཇམ་དཔལ་བཤེས་གཉེན་གྱི་ཚིག་གསན་པར་གྱུར་ནས་།
འཇམ་དཔལ་བཤེས་གཉེན་ལ་འདི་སྐད་ཅེས་བཀའ་གྣལ་ཏོ་༎
ཨེ་མ་རྒྱུ་རྐྱེན་ལས་ལས་མ་བྱུང་བའི་༎
ཤེས་པ་ཆོས་སྐུར་གསལ་བ་ལ་༎
ཡོངས་པའི་ཚུལ་གྱིས་འཁོར་བར་འཁྱམས་༎
དེ་ལ་སྟོན་པ་རྣམ་གསུམ་གྱིས་༎
ལམ་ལ་སོ་སོར་བགྲོད་པ་ཡིས་༎
བསྟི་གནས་བཏགས་པའི་སངས་རྒྱས་ཐོབ་༎
ཞེན་པ་གཉིས་པོར་རང་གྲོལ་ཕྱིར་༎
མན་ངག་འདུས་པའི་འཁོར་ལོ་བཤད་༎
ཅེས་གསུངས་པས་།
འཁོར་ཐམས་ཅད་རྟོག་པའི་བསམ་པ་དང་འདུན་པ་བཟང་པོ་དུས་གཅིག་ཏུ་སྐྱེས་པར་གྱུར་ནས་།
སྐྱེས་བུ་ཆེན་པོས་བཤད་དུ་གསོལ་༎
ཞེས་ཞུས་སོ་༎
གདམས་ངག་སྣ་ཚོགས་འཁོར་ལོའི་རྒྱུད་ལས་།
གླེང་གཞི་ཞུས་པ་དང་བཅས་པའི་ལེའུ་སྟེ་དང
པོའོ་༎ ༎ དེ་ནས་སྟོན་པ་དགའ་རབ་རྡོ
རྗེ་བྱ་བ་དེ་ཡིས་༎
འཇམ་དཔལ་བཤེས་གཉེན་ལ་སོགས་པའི་མཁས་པ་ཉི་ཤུ་རྩ་གཅིག་ལ་།
ཨུ་རྒྱན་གྱི་སྐད་དམ་བརྡ་ཡིས་བརྒྱུད་དེ་།
འདི་སྐད་ཅེས་བཀའ་གྣལ་ཏོ་༎
ཀྱེ་མ་མ་ནོར་མ་བཅོས་དོན་ཆེན་ལ་༎
རང་བྱུང་ཡེ་ཤེས་རིག་པར་ཤར་༎
རྣམ་པར་མི་རྟོག་རྟོག་ལས་འདས་༎
དེ་བཞིན་ཉིད་ལ་བཅོས་སུ་མེད་༎
འོན་༄༅༎
ཀྱང་རྒྱལ་བའི་དགོངས་པའི་དོན་༎
ཀུན་བཟང་དབྱིངས་ཀྱི་དོན་ཆེན་ནས་༎
རང་བྱུང་རིག་པའི་རྩལ་ཤར་བས་༎
འདི་དོན་རྩ་བ་དག་གིས་གཟུང་༌༎
རྟོགས་དཀའ་རྡོ་རྗེའི་རྩ་བ་ལ་༎
རིག་པ་རྩལ་དང་གབ་མངོན་ཕྱུང་༌༎
ཐལ་བྱུང་ཅོག་བཞག་ཐུག་ཕྲད་དང་༌༎
ཚོལ་བ་རྗེས་མེད་དམིགས་རྗེས་མེད་།
གཏོད་ཕུར་དག་གི་མན་ངག་གིས་༎
གཅོད་བྱེད་དོན་གྱི་འཁོར་ལོ་བསྐོར་༎
གདམས་ངག་སྡོང་ཆེན་བརྒྱད་པོ་ལ་༎
ཡལ་ག་ལོ་འདབ་དུ་མར་སྨིན་༎
དཔེར་ན་འཛམ་བུ་པྲིཀྴ་བཞིན་༎
འབྲས་བུ་དགོས་པ་དུ་མ་འབྱུང་༌༎
དེ་བཞིན་མན་ངག་རེ་རེ་ཡིས་༎
འགྲོ་བའི་རང་རྒྱུད་གྲོལ་བའི་ལམ་༎
དཔེར་ན་གསེར་འགྱུར་རྩི་བཞིན་དུ་༎
དུག་ལྔ་ཡེ་ཤེས་ཆེན་པོར་འགྱུར་༎
སྡུག་བསྔལ་བདེ་བའི་ཀློང་དུ་འགྱུར་༎
དེ་འགྱུར་དེ་གསལ་བདག་གིས་ནི་༎
མན་ངག་སྐད་ཀྱིས་བཤད་པའི་དོན་༎
ཀློག་དགུ་བམ་པོ་ཉི་ཁྲི་ནས་༎
གདམས་ངག་བརྒྱ་དང་བརྒྱད་ཅུ་གཉིས་༎
མི་ནུབ་རྒྱལ་མཚན་དོན་བཀྲོལ་ནས་༎
གསང་བའི་དོན་གཅོད་འཁོར་ལོ་བསྐོར་༎
རེ་རེས་འགྲོ་བའི་རང་རྒྱུད་འགྲོལ་༎
རིག་པའི་མཛོད་འཛིན་ཁུ་བྱུག་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་བཅུ་གཉིས་སྟོན་༎
རིག་པ་རྩད་གཅོད་འཁོར་ལོ་བསྐོར་༎
རེ་རེས་འགྲོ་བའི་རང་རྒྱུད་འགྲོལ་༎
རྩལ་ཆེན་དོན་གྱི་གཞི་མ་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་བཅོ་ལྔ་ཡིས་༎
པདྨ་རྩད་གཅོད་འཁོར་ལོ་བསྐོར་༎
རེ་རེས་འགྲོ་བའི་རང་རྒྱུད་འགྲོལ་།
ཁྱུང་ཆེན་སྤྲོས་བསྡུའི་རྩོལ་མེད་ལ་༎
ཀློང་དགུ་བམ་པོ་ཉི་ཁྲི་ནས་༎
གདམས་ངག་བདུན་ཅུ་རྩ་བརྒྱད་ཀྱིས་༎
བསམ་གཏན་རྩད་གཅོད་འཁོར་ལོར་སྐོར་༎
རེ་རེས་འགྲོ་བའི་རང་རྒྱུད་འགྲོལ་༎
སེམས་བསྒོམ་ཐེག་པའི་དམིག་སེལ་ལ་༎
ཀློང་དགུ་བམ་པོ་ཉི་ཁྲི་ནས་༎
གདམས་ངག་དགུ་བཅུ་རྩ་བརྒྱད་ཀྱིས་༎
ཚད་མ་རྩད་གཅོད་འཁོར་ལོ་བསྐོར་༎
རེ་རེས་འགྲོ་བའི་རང་རྒྱུད་འགྲོལ་༎
བྱང་སེམས་ཀློང་གི་རྩ་བ་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་བཅོ་བརྒྱད་ཀྱིས་༎
རྟོག་པ་རྩད་གཅོད་འཁོར་ལོ་བསྐོར་༎
མཐར་ཐུག་ཐིག་ལེ་དྲུག་པ་ལ་༎
ཀློང་དགུ་བམ་པོ་ཉི་ཁྲི་ནས་༎
གདམས་ངག་ཉི་ཤུ་རྩ་བརྒྱད་ཀྱིས་༎
ཡང་དག་རྩད་གཅོད་འཁོར་ལོ་བསྐོར་༎
སྤྱི་གཅོད་ཐེག་པའི་ཡང་རྩེ་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་བཅོ་ལྔ་ཡིས་༎
དགེ་སྡིག་རྩད་གཅོད་འཁོར་ལོ་བསྐོར་༎
རྗེ་བཙན་ཐེག་པའི་རྒྱལ་པོ་ལ་༎
ཀློང་དགུ་བམ་པོ་ཉི་ཁྲི་ནས་༎
གནས་ལུགས་དོན་གྱི་མན་ངག་བཅུས་༎
རྡོ་རྗེ་རྩད་གཅོད་འཁོར་ལོ་བསྐོར་༎
འདོད་འབྱུང་ཡིད་བཞིན་ནོར་བུ་ལ་།
ཀློང་དགུ་བམ་པོ་ཉི་ཁྲི་ནས་༎
ཟབམོའི་གདམས་ངག་བཅུ་དྲུག་གིས་༎
བསྟི་གནས་ཞེན་གཅོད་འཁོར་ལོ་བསྐོར་༎
འཕང་མཐོ་ནམ་མཁའ་རྒྱལ་པོ་ལ་༎
ཀློང་དགུ་བམ་པོ་ཁྲི་ནས་༎
གདམས་ངག་༄༅༎
བདུན་ཅུ་རྩ་གཉིས་ཀྱིས་༎
གཟུང་འཛིན་རྩད་གཅོད་འཁོར་ལོ་བསྐོར་༎
ཐོག་ཏུ་འབེབས་པའི་ཏིག་ཆེན་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་ཚིག་གསུམ་གྱིས་༎
རྩོལ་སྒྲུབ་རྩད་གཅོད་འཁོར་ལོ་བསྐོར་༎
ཕྲ་བཀོད་གསེར་མིག་གཡུས་སྤྲས་ལ་༎
ཀློང་དགུ་བམ་པོ་ཉི་ཁྲི་ནས་༎
གདམས་ངག་བཞི་བཅུ་རྩ་ལྔ་ཡིས་༎
ཡི་གེ་རྩད་གཅོད་འཁོར་ལོ་བསྐོར་༎
ཡོངས་འདུས་སྲོག་གི་འཁོར་ལོ་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་བཅུ་དྲུག་གིས་༎
གསང་ཆེན་རྩད་གཅོད་འཁོར་ལོ་བསྐོར་༎
བདེ་འཇམ་ཡངས་དོག་མེད་པ་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་རྩ་བདུན་གྱིས་༎
སྡུག་བསྔལ་རྩད་གཅོད་འཁོར་ལོ་བསྐོར་༎
ཐོབ་མེད་རྩེ་མོ་རྒྱུང་རྒྱལ་ལ་༎
ཀློང་དགུ་བམ་པོ་ཉི་ཁྲི་ནས་༎
གདམས་ངག་དགུ་བཅུ་རྩ་དྲུག་གིས་༎
བདུད་རྩི་རྩད་གཅོད་འཁོར་ལོ་བསྐོར་༎
ཀུན་འདུས་ཀུན་གྱྀ་རྩ་བ་ལ་༎
ཀློང་དགུ་བམ་པོ་ཉི་ཁྲི་ནས་༎
ཟབ་མོའི་གདམས་ངག་ཉི་ཤུ་ཡིས་༎
བདག་འཛིན་རྩད་གཅོད་འཁོར་ལོ་བསྐོར་༎
སྤྱི་བཅིངས་དོན་གྱི་ཆེ་བ་ལ་༎
ཀློང་དགུ་བམ་པོ་ཉི་ཁྲི་ནས་༎
གདམས་ངག་ཉི་ཤུ་རྩ་གཉིས་ཀྱིས་།
རྟག་ཆད་རྩད་གཅོད་འཁོར་ལོ་བསྐོར་༎
མ་རིག་འཁྲུལ་པ་ཚར་གཅོད་ཅིང་༌༎
ཡང་དག་དོན་ལ་དགོད་པའི་ཕྱིར་༎
རྡོ་རྗེ་ལྟ་བུའི་རྩ་བ་ལ་༎
སྡོང་ཆེན་བརྒྱད་ཀྱི་འཁོར་ལོ་བསྐོར་༎
བདུན་བརྒྱད་རྩ་བདུན་སྤྲུལ་པ་འགྱེད་༎
བདག་གཞན་ཞེན་པ་རང་སར་གྲོལ་༎
རིག་པ་རྩལ་གྱི་སྡོང་པོ་ལ་༎
ཅིར་སྣང་རིག་པའི་གོ་བ་སྐྱེ་༎
གབ་པ་མངོན་འབྱུང་སྡོང་པོ་ལ་༎
ཆོས་སྐུ་རང་གསལ་རྟོགས་པ་འཆར་༎
ཡེ་ཤེས་ཟང་ཐལ་སྡོང་པོ་ལ་༎
རང་བྱུང་མིན་པ་ཀ་ནས་མེད་༎
ཆོས་སྐུ་ཐུག་ཕྲད་སྡོང་པོ་ལ་༎
ཅིར་སྣང་ཆོས་སྐུར་ཡེ་ཤེས་སྐྱེ་༎
ཆོས་ཉིད་ཅོག་བཞག་སྡོང་པོ་ལ་༎
ཅིར་སྣང་ཆོས་ཉིད་བྱས་ཟིན་འགྲུབ་༎
ཚོར་བ་རྗེས་མེད་སྡོང་པོ་ལ་༎
བརྟགས་སྣང་མི་བདེན་ཡིད་ཆེས་སྐྱེ་༎
དམིགས་པ་བརྗེད་མེད་སྡོང་པོ་ལ་༎
དྲན་མེད་ཉམས་སྣང་ཤུགས་ལས་འབྱུང་༌༎
འཛིན་མེད་རྟོད་ཕུར་སྡོང་པོ་ལ་༎
འཛིན་མེད་ཡེ་ཤེས་ཤུགས་ལ་འཆར་༎
ཅེས་པ་བཅོ་བརྒྱད་ཀྱི་དོན་ནན་ཏན་དང་བཅས་པ་གསུངས་སོ་༎
གདམས་ངག་སྣ་ཚོགས་འཁོར་ལོའི་རྒྱུད་ནས་།
འཁོར་ལོ་བཅོ་བརྒྱད་ཀྱི་གདམས་ངག་གནང་བའི་ལེའུ
སྟེ་གཉིས་པའོ་༎ ༎ དེ་ནས་ཡང་སྤྲུལ་པའི
སྐྱེས་བུ་ཆེན་པོ་དེས་།
འཇམ་དཔལ་བཤེས་གཉེན་ལ་སོགས་པའི་འཁོར་རྣམས་ལ་འདི་སྐད་ཅེས་བཀའ་གྣལ་ཏོ་༎
སེམས་ཉིད་ཡེ་ནས་སངས་རྒྱས་པས་༎
བྱ་བཙལ་མེད་པར་ལྷུན་གྱིས་གྲུབ་༎
འདི་ལྟར་སྣང་བས་སངས་རྒྱས་ཉིད་༎
རང་བྱུང་ཡེ་ཤེས་འཕེལ་འགྲིབ་མེད་༎
འཁོར་འདས་ལམ་པའི་ཆོས་རྣམས་ཀུན་༎
གང་ཡང་བླང་དོར་མི་བྱ་ཞིང་༌༎
ཟག་པ་མེད་པའི་ངང་ལ་བསྟིམ་༎
མ་བསྟིམས་བཟུང་ཡང་འགལ་རྒྱུ་མེད་༎
ཀུན་དངོས་༄༅༎
ལྷུན་གྲུབ་རང་ཤར་ལ་༎
འགལ་དང་མི་འགལ་ག་ལ་ཡོད་།
ཆོས་སྐུ་མཉམ་ཉིད་ཆེན་པོ་ལྟར་༎
མཉམ་པར་ལྟ་ཡང་གནས་རྒྱུ་མེད་༎
རང་བྱུང་ཡེ་ཤེས་འགག་མེད་ལ་༎
མཉམ་དང་མི་མཉམ་ག་ལ་ཡོད་༎
འབྱུང་འཇུག་འཛིན་མེད་སྟོང་པར་བལྟ་༎
སྟོང་ཉིད་ཡུལ་ལ་གནས་པ་མེད་༎
རིག་པ་རང་བྱུང་ཡེ་ཤེས་ལ་༎
སྟོང་དང་རིག་པ་དབྱེར་མེད་ཕྱེ་༎
སྤྲོས་མེད་རང་བྱུང་བདེ་ཆེན་ལ་༎
བགྲོད་མེད་རྩོལ་བྲལ་རླུང་ལམ་ཤར་༎
འདི་ལ་བསྒོམ་རྒྱུ་ཅི་ཡང་མེད་༎
འབད་པ་རྩོལ་བའི་ནད་ཡིན་ཏེ་༎
རྣམ་རྟོག་རྐུན་པོར་ལྡང་བ་ལ་༎
སྡོང་ཆེན་བརྒྱད་པོས་ཟིལ་གྱིས་གནོན་༎
ཟིལ་གནོན་རྟོགས་པ་རང་སར་གྲོལ་༎
མཁའ་ལ་ཉི་མ་ཤར་བ་བཞིན་༎
སྣང་སྲིད་འཁོར་འདས་རིག་པར་ཤར་༎
དེ་ལ་སྤང་རྒྱུ་གང་ཡང་མེད་༎
དམུས་ལོང་ཆུ་བུར་མིག་ཕྱེད་བཞིན་༎
བླ་མ་དང་ལྡན་མན་ངག་གྲུབ་༎
རིག་པ་ཆོས་སྐུར་གསལ་བ་ལ་༎
འདི་ལ་གྲུབ་པ་གང་ཡང་མེད་༎
གླང་ཆེན་སྨྱོན་པ་ཇི་བཞིན་དུ་༎
སེམས་ཀྱི་འདུ་འཕྲོ་ངེས་མེད་ལ་།
འདི་རྟག་བསྟན་ཅིང་སྤྱད་དུ་མེད་༎
ངོ་ཤེས་མི་དང་ཕྲད་པ་བཞིན་༎
ཅིར་རྒྱུད་ཡེ་ཤེས་ཐུག་ཕྲད་ལ་༎
འདི་ལ་ཞེན་ཅིང་བླང་དུ་མེད་༎
རྒྱ་མཚོར་སྣང་སྲིད་གསལ་བ་བཞིན་༎
ལྷུན་འགྲུབ་དབྱིངས་སུ་ཀུན་གསལ་བ་༎
འདི་ལ་བདག་གཞན་ཐ་དད་བྲལ་།
ཁྱི་རྐུན་ཁང་སྟོང་ཚོལ་བཞིན་དུ་༎
ཆོས་ཉིད་ཅིར་ཡང་མ་རྙེད་པས་༎
གཞན་ནས་བཙལ་དུ་ཅི་ཡང་མེད་༎
མིག་ནད་ཅན་གྱི་རྒྱང་མིག་ལྟར་༎
སེམས་ལ་སྣང་རྒྱུ་མ་རྙེད་པས་༎
འདི་ལ་དམིགས་གཏད་བཅའ་རུ་མེད་།
ཁྱི་གསར་སྟོང་ལས་བཀྲོལ་བ་བཞིན་༎
གང་ཡང་གཟུང་དུ་མ་རྙེད་པས་༎
དྲན་པའི་ཐག་པས་གདགས་སུ་མེད་༎
ཅེས་གསུངས་སོ་༎
གདམས་ངག་སྣ་ཚོགས་འཁོར་ལོའི་རྒྱུད་ལས་།
མཐར་ཐུག་དོན་གྱི་ལེའུ་སྟེ་གསུམ་པའོ་༎ ༎
དེ་ནས་སྤྲུལ་པའི་སྐྱེས་བུ་དགའ་རབ་རྡོ་རྗེས
འཇམ་དཔལ་བཤེས་གཉེན་ལ་རྒྱུད་གཏད་པ་འདི་གསུངས
སོ་༎ ཀྱེ་ཀྱེ་འཇམ་དཔལ་བཤེས་གཉེན་རྒྱུད་འདི་ཟུང་༌།
ཁྱོད་ཉིད་འཕགས་པའི་སྤྲུལ་པ་སྟཻ་།
ཁྱོད་ཉིད་ང་ཡི་རང་བཞིན་ཡིན་༎
གསང་བའི་གདམས་ངག་རྒྱུད་ཆེན་འདི་༎
མི་ནུབ་ཡོངས་ཀྱི་བཙས་སུ་ཞོག་། རིན་ཆེན་གཏེར་བཞིན་དགོས་པ་འགྲུབ་༎
བྱ་བཙལ་མེད་པའི་རྒྱུད་ཆེན་འདི་༎
ཀུན་གྱི་ཐུན་མོང་མ་ཡིན་ཏེ་༎
སྣོད་ལྡན་བསྐལ་པར་སྦྱངས་སྦྱངས་པ་༎
ལས་འཕྲོ་ཅན་ལ་མྱུར་དུ་བྱིན་༎
ཅེས་གསུངས་སོ་༎
འཇམ་དཔལ་བཤེས་གཉེན་ལ་སོགས་པའི་འཁོར་ཐམས་ཅད་དགའ་མགུ་ཡི་རངས་ཏེ་།
དགའ་རབ་རྡོ་རྗེ་ལ་མངོན་པར་བསྟོད་དོ་༎
རིན་པོ་ཆེ་གདམས་ངག་སྣ་ཚོགས་འཁོར་ལོའི་རྒྱུད་ལས་།
གཏད་གཉེར་གྱི་ལེའུ་སྟེ་བཞི་པའོ་༎ ༎ རིན
