མིང་མེད་སྤྱི་ཕུད་སྟོན་པ་ལ་༎
དངོས་པོའི་གནས་ལུགས་རྟོགས་པ་ན་༎
སྡིག་གནས་བཤགས་སྨོན་ལམ་དགོས་མི་དགོས་༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
དངོས་པོའི་གནས་ལུགས་རྟོགས་པ་ན་༎
སྡིག་བཤགས་ཚོགས་སོག་སྨོན་ལམ་མི་དགོས་སོ་༎
རང་སྐྱོན་ཀ་ནས་དག་པས་སྡིག་སྒྲིབ་བཤགས་སུ་མེད་༎
མི་དགེ་སྡིག་མ་སྤྱད་པས་བཤགས་རྒྱུ་མེད་༎
ཚོགས་གཉིས་ཡོངས་སུ་རྫོགས་པས་བསག་ཏུ་མེད་༎
གཞན་ལ་མི་སྨོན་རང་ལ་རྙེད་པས་སྨོན་ལམ་མེད་༎
སྨོན་པའི་སངས་རྒྱས་རང་ལས་རྙེད་༎
དེས་ན་སྨོན་ལམ་ཞེས་སུ་བཤད་༎
ཅེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
སྡིག་བཤགས་ཚོགས་སོག་སྨོན་ལམ་མི་དགོས་པར་བསྟན
པའི་ལེའུ་སྟེ་བཅུ་བཞི་པའོ་༎ ༎ དེ་ནས
ཀུན་བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
མུ་མཐའ་ཡས་པའི་དོན་རྟོགས་ན་༎
དབང་བསྐུར་དངོས་གྲུབ་གཏོར་མ་ཚ་ཆུ་དགོས་མི་དགོས་༎
ཞེས་སྟོན་པ་ལ་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
མུ་མཐའ་ཡས་པའི་དོན་རྟོགས་ན་༎
དབང་བསྐུར་དངོས་གྲུབ་གཏོར་མ་ཚ་ཆུ་མེད་༎
དབང་བསྐུར་གཏོར་མ་ཚ་ཆུ་བྱེད་པ་ཐེག་པ་འོག་མ་ཡིན་༎
ང་ཡི་ཡང་ཏི་མུ་མཐའ་ཡས་པའི་དོན་རྟོགས་ན་༎
རང་དབང་རང་གིས་ཐོབ་པས་དབང་བསྐུར་ཞུ་ས་མེད་༎
མིང་པོ་མིང་མེད་མཐའ་བྲལ་དབང་ཐོབ་པས་༎
དབང་བསྐུར་བྱ་བའི་ཡུལ་དང་བྲལ་༎
སྐྱེ་མེད་ཀ་དག་ཆོས་སྐུའི་དབང་ཐོབ་པས་༎
རྫས་དང་བུམ་པས་བསྐུར་བྱ་སྐུར་བྱེད་མེད་༎
མིང་མེད་མཐའ་སྟོངས་མུ་མེད་མཐའ་ཡས་པས་༎
དབང་བསྐུར་རྒྱལ་པོའི་མཆོག་ཏུ་དེ་བཤད་དོ་༎
ཞེས་གསུངས་སོ་༎
མིང་མེད་མཐའ་སྟོངས་མུ་མཐའ་གྲོལ་བས་གཏོར་མ་གཏང་ས་མེད་༎
སྙིང་པོ་ཆོས་སྐུ་ཀ་དག་ལྷ་ཚོགས་ལ་༎
རྩལ་ཟེར་རོལ་པའི་མ་མོ་མཁའ་འགྲོས་བསྐོར་༎
རང་བྱུང་ངང་དངས་ཆོས་སྐྱོང་བསྲུང་མ་ལ་༎
ཤ་ཁྲག་ཟན་འགྲུལ་གཏོར་མ་མ་གཏོང་སྟེ་༎
སྣང་སྲིད་མ་འདྲེས་ངང་གྲོལ་གཏོར་མ་གཏོང་༌༎
དེ་ལ་གཏོར་མ་སྣོད་དང་རྫས་དང་བྱིན་བརླབས་འབུལ་བ་ནི་༎
སྣོད་ནི་སྣོད་ཀྱི་འཇིགས་རྟེན་ཁམས་རྣམས་ཐམས་ཅད་ཡིན་༎
རྫས་ནི་སྐྱེ་འགྲོ་ནོར་རྫས་དངོས་པོ་ཆོས་རྣམས་ཡིན་༎
དེ་ལ་གཏོར་མའི་བྱིན་བརླབས་ནི་༎
མིང་མེད་མཐའ་བྲལ་མུ་མཐའ་ཡས་པ་ན་༎
རིག་སྐྱེས་འགག་མེད་སྣང་སྲིད་ཆོས་རྣམས་ཀུན་༎
རིག་མེད་རྩལ་ཟེར་དངོས་པོ་བཏགས་སྣང་ཆོས་༎
མུ་མཐའ་ཡས་ཤིང་གཏིང་མཐའ་གྲོལ་༎
སྙིང་པོ་རྩལ་ཟེར་གཉིས་མེད་བྱིན་གྱིས་བརླབས་༎
མིང་མེད་ཕྱོགས་བྲལ་མཐའ་རྣམས་གྲོལ་བར་བསྔོ་༎
སྐྱེ་མེད་མུ་མཐའ་གྲོལ་བར་བཞེས་སུ་གསོལ་༎
བརྗོད་མེད་བློ་འདས་ཆེན་པོར་བྱིན་གྱིས་རློབས་༎
བྱིན་གྱིས་རློབ་མཁན་མེད་དེ་རང་སེམས་ཀ་ནས་དག་། ཅེས་༄༅༎
གསུངས་སོ་༎
མིང་མེདམཐའ་སྟོངས་དོན་རྟོགས་ན་༎
ཚ་ཚྭ་ཆུ་གཏོར་གཏང་མི་དགོས་༎
མཆོད་ནི་གཉིས་སུ་མེད་པར་མཆོད་༎
རང་ནི་རང་བྱུང་ཡེ་ཤེས་རྟེན་༎
ཚ་ཚྭ་རང་གིས་སེམས་ལ་ཐོབ་༎
ཚ་ནི་སྐྱེ་མེད་སྙིང་པོ་སྟེ་༎
ཚ་ནི་ཀ་དག་འོད་གསལ་ལོ་༎
བཏབ་མི་གཉིས་སུ་མེད་པར་བཏབ་༎
མིང་མེད་མཐའ་བྲལ་ཚ་ཚ་ཡིན་༎
བློ་འདས་ཚ་ཚྭ་ཁྱད་པར་འཕགས་༎
ཞེས་གསུངས་སོ་༎
སེམས་ཀྱི་ཆུ་གཏོར་འདི་ལྟ་སྟེ་།
ཆུ་ནི་སྣང་བའི་ཆོས་ཀྱི་དཔེ་༎
སྣང་བ་རང་བཞིན་མེད་པའི་དཔེ་༎
གཏོར་ནི་རྟོགས་པའི་བྱིན་བརླབས་ཏེ་༎
སྣང་སྲིད་འཁོར་འདས་མུ་མཐའ་གྲོལ་བར་གཏོར་༎
ཆུ་ནི་སེམས་ཀྱི་མཚན་ཉིད་དེ་༎
མི་སྣང་རང་བཞིན་ཡོད་པའོ་༎
ཆུ་ལ་ཆུ་བུར་ཐིམ་ཞིང་ཉོན་མོངས་རང་གྲོལ་དངས་༎
སྣང་སྲིད་བཏགས་ཆགས་ཆོས་རྣམས་མ་ལུས་ཀུན་༎
གཏོར་ནི་དགག་བསྒྲུབ་སྤོང་ལེན་མེད་པར་གཏོར་༎
ཆུ་ནི་ངོས་བཟུང་མེད་པ་སྟེ་༎
གཏོར་ནི་རང་སངས་རང་གྲོལ་ཆེན་པོར་གཏོར་༎
ཅེས་གསུངས་སོ་༎
སྐྱེ་མེད་ཀ་དག་གཏོར་མ་ཚ་ཆུ་ཡིན་༎
སེམས་ཉིད་ཚ་ཚྭ་ཆུ་གཏོར་ཁྱད་པར་འཕགས་༎
ཞེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
གཏོར་མ་ཚ་ཚྭ་ཆུ་གཏོར་མི་དགོས་པར་བསྟན་པའི་ལེའུ་སྟེ་བཅོ་ལྔ་པའོ་༎།
། དེ་ནས་ཀུན་བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
ལྟ་སྒོམ་སྤྱོད་པ་མི་དགོས་པར་༎
མིང་མེད་མཐའ་ཡས་རྟོགས་ལགས་སམ་༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
ལྟ་སྒོམ་སྤྱོད་འབྲས་རྩོལ་བསྒྲུབ་ཡིན་༎
རྩོལ་བསྒྲུབ་ཆོས་ཀྱིས་སངས་མི་རྒྱ་༎
དེ་བས་མིང་མེད་རྟོགས་འདོད་ན་༎
ཆེ་ཡང་༌༎
ཤེས་སམ་༎
དག་གམ་༎
མེད་དམ་༎
སྟོངས་སམ་༎
ཡངས་སམ་༎
གྲོལ་ལམ་༎
འདས་ལགས་སམ་༎
བསྐྱོལ་ལམ་༎
མ་བལྟས་མུ་མཐའ་གྲོལ་བས་ལྟ་བ་ཡིན་༎
མ་བསྒོམས་གཏིང་མཐའ་ཡས་པས་སྒོམ་པ་ཡིན་༎
མ་སྤྱད་མཐའ་རྣམས་མཆོད་པས་སྤྱོད་པ་ཡིན་༎
མ་བསྒྲུབས་རང་ལས་རྙེད་པས་འབྲས་བུ་ཡིན་༎
དེ་ཕྱིར་ལྟ་སྒོམ་མེད་པའི་ལྟ་སྒོམ་མཆོག་། གཏད་མེད་གཞུང་མེད་ཕྱོགས་མེད་ཚིག་ལས་འདས་༎
བློས་བཏགས་ཞེས་འདོད་བལྟ་བྱ་ལྟ་བྱེད་མེད་༎
བསམ་མེད་དམིགས་མེད་རྟོག་མེད་འགྱུུ་མེད་ལས་༎
ཡིད་གཟུང་བྱིང་རྨུགས་བསྒོམ་པ་མེད་༎
བྱར་མེད་བཅོལ་མེད་ཆགས་མེད་ཞེན་མེད་ལས་༎
ཆེད་བྱས་ཐོ་ཅོ་བྱ་རྩོལ་སྤྱོད་པ་མེད་༎
རེ་མེད་རང་གནས་སྐུ་གསུམ་ལྷུན་གྲུབ་པས་༎
རེ་དོགས་རྩོལ་བསྒྲུབ་ཞེ་འདོད་སངས་རྒྱས་མེད་༎
ལྟ་སྒོམ་མེད་པའི་ལྟ་སྒོམ་ཆེན་པོ་ཡིན་༎
ཞེ་འདོད་དམིགས་བཅུག་རྩོལ་བས་མི་རྟོགས་སོ་༎
ཞེས་གསུངས་སོ་༎
ཉི་ཟླ་ནམ་མཁའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
ལྟ་སྒོམ་སྤྱོད་འབྲས་མེད་པར་མིང་མེད་མཐའ་ཡས
རྟོགས་པར་བསྟན་པའི་ལེའུ་སྟེ་བཅུ་དྲུག་པའོ་༎
༎ དེ་ནས་ཀུན་༄༅༎
བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
མུ་མེད་མཐའ་ཡས་དོན་རྟོགས་ན་༎
གོལ་ས་འཁྲུལ་པ་ཡོད་དམ་མེད་༎
ཅེས་སྟོན་པ་ལ་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
མུ་མཐའ་ཡས་པའི་དོན་རྟོགས་ན་༎
གོལ་སྒྲིབ་འཁྲུལ་པ་གང་ཡང་མེད་༎
ཅེས་གསུངས་སོ་༎
དེ་ནས་འཁོར་གྱིས་སྟོན་པ་ལ་༎
རྟོགས་ན་གོལ་སྒྲིབ་འཁྲུལ་མེད་ཀྱང་༌༎
དེ་ལྟར་མ་རྟོགས་སེམས་ཅན་ལ་༎
གོལ་སྒྲིབ་འཁྲུལ་པ་ཡོད་དམ་མེད་༎
ཅེས་སྟོན་པ་ལ་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
མིང་མེད་རྟོགས་ན་གོལ་སྒྲིབ་མེད་མོད་ཀྱང་༌༎
དེ་ལྟར་མ་རྟོགས་སེམས་ཅན་ལ་༎
གོལ་སྒྲིབ་འཁྲུལ་པ་གསུམ་དུ་བཤད་༎
སྐྱེ་མེད་མིང་མེད་མ་རྟོགས་གོལ་ས་ཡིན་༎
ཡེ་དག་ཀ་དག་མ་རྟོགས་སྒྲིབ་པ་ཡིན་༎
འགྲོ་དྲུག་འཁྱམས་པས་འཁྲུལ་པ་ཡིན་༎
བསྡུས་ན་དེ་ལས་མེད་མོད་ཀྱང་༌༎
དབྱེ་ན་བསམ་ལས་འདས་པར་གསུངས་༎
གཞན་དུ་རྒྱས་པར་གསུངས་པའི་ཕྱིར་༎
འདི་རུ་བྱེ་བྲག་མ་བཤད་དོ་༎
ཞེས་གསུངས་སོ་༎
ནམ་མཁའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
རྟོགས་ནས་གོལ་སྒྲིབ་མེད་ཀྱང་༌༎
མ་རྟོགས་པ་ལ་གོལ་སྒྲིབ་འཁྲུལ་གསུམ་བསྟན་པའི
ལེའུ་སྟེ་བཅུ་བདུན་པའོ་༎ ༎ དེ་ནས་ཀུན
བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
མིང་མེད་ལ་ཟླ་ཇི་ལྟར་འཕགས་༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
རྟོགས་ན་གོལ་སྒྲིབ་མེད་མོད་ཀྱང་༌༎
དེ་མ་རྟོགས་ཀྱི་གང་ཟག་ལ་༎
གོལ་སྒྲིབ་གཉིས་སྟོང་ལྔ་བརྒྱ་ཡང་༌༎
ཚིག་འོག་གཅིག་ཏུ་བརྡར་ཤ་ཆོད་༎
སྐྱེ་མེད་མ་རྟོགས་གོལ་བ་ཡིན་༎
སྙིང་པོ་མིང་མེད་རྟོགས་པས་གོལ་དུ་མེད་༎
ཡེ་དག་མ་རྟོགས་སྒྲིབ་པ་ཡང་༌༎
སྐྱེ་མེད་ཀ་དག་རྟོགས་པས་སྒྲིབ་ཏུ་མེད་༎
འགྲོ་དྲུག་སྐྱེས་འཁྲུལ་པ་ཡང་༌༎
མི་སྐྱེ་སྐྱེ་བ་མི་ལེན་འཁྲུལ་དུ་མེད་༎
མདོར་བསྡུས་གསུམ་དུ་ཤེས་པར་བྱ་༎
ལྟ་བ་གོལ་སྒྲིབ་འཁྲུལ་དང་གསུམ་༎
དམ་ཚིག་གོལ་སྒྲིབ་འཁྲུལ་དང་གསུམ་༎
འཕྲིན་ལས་གོལ་སྒྲིབ་འཁྲུལ་དང་གསུམ་༎
ས་ཡི་གོལ་སྒྲིབ་འཁྲུལ་དང་གསུམ་༎
ཕྲ་བའི་གོལ་སྒྲིབ་འཁྲུལ་དང་གསུམ་༎
ཡེ་ཤེས་གོལ་སྒྲིབ་འཁྲུལ་དང་གསུམ་༎
རྒྱུད་ཀྱི་གོལ་སྒྲིབ་འཁྲུལ་དང་གསུམ་༎
ལུང་གི་གོལ་སྒྲིབ་འཁྲུལ་དང་གསུམ་༎
མན་ངག་གོལ་སྒྲིབ་འཁྲུལ་དང་གསུམ་༎
ལམ་གྱི་གོལ་སྒྲིབ་འཁྲུལ་དང་གསུམ་༎
ཐེག་པ་རེ་ལ་བཅུ་ཚན་བཅུ་༎
དེ་ལས་ཕྱེ་བས་ཉིས་སྟོང་ལྔ་བརྒྱ་ཡོད་༎
ཅེས་གསུངས་སོ་༎
གོལ་སྒྲིབ་ཅེས་པའི་ངེས་ཚིག་ཀྱང་༌༎
གོང་མ་གོང་མའི་ཐེག་པ་ཡིས་༎
འོག་མའི་ཐེག་པར་ཞུགས་ན་གོལ་༎
དེས་ན་ཡས་གོལ་ཞེས་སུ་བཤད་༎
འོག་མ་འོག་མའི་ཐེག་པ་ཡིས་༎
གོང་མའི་ཐེག་པ་སྒྲིབ་པ་ཡིན་༎
དེས་ན་མས་སྒྲིབ་ཅེས་སུུ་བཤད་༎
དཔེར་ན་ཤ་མོའི་གྲོད་རྫེམས་བཞིན་༎
དབྱེ་ན་བསམ་ལས་འདས་པ་སྟེ་༎
བསྡུ་ན་གྲོད་པར་འུབ་ཀྱིས་༄༅༎
འདུས་༎
དེ་བཞིན་གོལ་སྒྲིབ་ཉིས་སྟོང་ཀྱང་༌༎
ཚིག་གཅིག་འོག་ཏུ་གདར་ཤ་ཆོད་༎
མིང་མེད་བློ་འདས་ཆེན་པོར་རྟོག་། ལྟ་བའི་གོལ་སྒྲིབ་འཁྲུལ་པ་ཡང་༌༎
མུ་མཐའ་གྲོལ་བར་ལ་འདའ་འོ་༎
དམ་ཚིག་གོལ་སྒྲིབ་འཁྲུལ་པ་ཡང་༌༎
ཉམས་སྐྱོན་ཀ་དག་ལ་འདའ་བོ་༎
འཕྲིན་ལས་གོལ་སྒྲིབ་འཁྲུལ་པ་ཡང་༌༎
རྩོལ་བསྒྲུབ་མེད་པར་ལ་འདའ་བོ་༎
ལམ་གྱི་གོལ་སྒྲིབ་འཁྲུལ་པ་ཡང་༌༎
བསྒྲོད་དུ་མེད་པར་ལ་འདའ་བོ་༎
ས་ཡི་གོལ་སྒྲིབ་འཁྲུལ་པ་ཡང་༌༎
སྦྱང་དུ་མེད་པར་ལ་འདའ་བོ་༎
ཕྲ་བའི་གོལ་སྒྲིབ་འཁྲུལ་པ་ཡང་༌།
རང་བཞིན་མེད་པར་ལ་འདའ་བོ་༎
ཡེ་ཤེས་གོལ་སྒྲིབ་འཁྲུལ་པ་ཡང་༌༎
གསལ་འགྲིབ་མེད་པར་ལ་འདའ་བོ་༎
རྒྱུད་ཀྱི་གོལ་སྒྲིབ་འཁྲུལ་པ་ཡང་༌༎
སེམས་ཆོས་རྒྱུད་འདྲེས་ངང་དུུ་ལ་འདའ་བོ་༎
ལུང་གི་གོལ་སྒྲིབ་འཁྲུལ་པ་ཡང་༌༎
མ་ནོར་ཡང་དག་ངེས་པར་ལ་འདའ་བོ་༎
མན་ངག་གོལ་སྒྲིབ་འཁྲུལ་པ་ཡང་༌༎
གཏིང་མཐའ་ཡས་ལ་མུ་མཐའ་གྲོལ་བར་ལ་འདའ་བོ་།
གོལ་སྒྲིབ་ཉིས་སྟོང་ལྔ་བརྒྱ་བོ་༎
སྐྱེ་མེད་ཀ་དག་མིང་མེད་མཐའ་སྟོངས་ཆེན་པོར་ལ་འདའ་བོ་༎
ཞེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
གོལ་སྒྲིབ་འཁྲུལ་བ་ལ་འདའ་བའི་ལེའུ་སྟེ་བཅོ
བརྒྱད་པའོ་༎ ༎ དེ་ནས་ཀུན་བྱེད་རང་གྲོལ
གྱིས་༎ མིང་མེད་སྤྱི་ཕུད་སྟོན་པ་ལ་༎
ཅི་ཡང་མ་བྱས་པར་གྲོལ་བ་ཐོབ་ལགས་སམ་༎
ཞེས་སྟོན་པ་ལ་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
བྱ་བྱེད་རྩོལ་བས་འཁོར་བར་འཁྱམ་༎
ཅི་ཡང་མ་བྱས་གྲོལ་བ་ཐོབ་༎
ཅི་ཡང་མ་སྤྱད་རང་སར་གྲོལ་༎
ཅི་ལའང་མ་ཆགས་ཡིད་མི་འཇུག་། གང་ལའང་མ་ཞེན་འཛིན་ཆགས་གྲོལ་༎
སྣང་སྲིད་ཡུལ་ལ་དགག་བསྒྲུབ་མེད་༎
ཇི་ལྟར་རིག་ཀྱང་འདོད་པ་རྩིས་གདབ་མེད་༎
ཀྱེ་སྐལ་ལྡན་གྲོལ་བར་འདོད་པ་རྣམས་།
ཅི་ཡང་མ་བྱེད་དལ་བར་སྡོད་༎
རྩོལ་བསྒྲུབ་མ་བྱེད་ལྷུག་པར་ཞོག་། བྱ་བ་མ་མང་ཀློང་དུ་ཉོལ་༎
ལྟ་བ་སྒོམ་པ་སྤྱོད་པ་མེད་༎
ཕྱལ་རྩེར་ཐོང་ལ་བདེ་བར་ཞོག་། གཏད་མེད་དམིགས་མེད་བྱར་མེད་སྒྲུབ་ཏུ་མེད་༎
གང་དང་ཅི་ལའང་མི་སེམས་གང་ལ་ཡིད་མི
འཇུག་། སྣང་སྲིད་འཁོར་འདས་ཡོད་མེད་རྟག་ཆད
ཀུན་༎ མ་བརྟགས་རང་སྣང་རང་སོར་བཞག་པས་གྲོལ་༎
ཆོས་སྤྱོད་མི་བྱེད་དལ་བའི་ངང་ལ་སྡོད་༎
དགེ་བཅུ་མི་སྤྱོད་མུ་མཐའ་གྲོལ་བར་འཇོག་། བྱས་ཚད་བསྒྲུབས་ཚད་འཁོར་བར་འཁྱམ་༎
ཅི་ཡང་མ་བྱས་མ་བལྟས་མ་བསྒོམས་གྲོལ་བ་ཐོབ་༎
ཅེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
ཅི་ལ་མ་སྤྱད་པར་གྲོལ་བ་ཐོབ་པར་བསྟན
པའི་ལེའུ་སྟེ་བཅུ་དགུ་པའོ་༎ ༎ དེ་ནས
ཀུན་བྱེད་རང་གྲོལ་གྱིས་།
མིང་མེད་མཐའ་སྟོངས་སྟོན་པ་ལ་༎
ཡང་ཏི་ཉི་ཟླའི་སྙིང་པོ་རུ་༎
བརྒྱད་ཁྲི་བཞི་སྟོང་ཇི་ལྟར་རྫོགས་༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་༄༅༎
པ་༎
རྫོགས་ཆེན་གཉའ་གཅོག་ཡང་ཏི་ཡོ་ག་རུ་༎
ཐེག་པ་བརྒྱད་ཁྲི་བཞི་སྟོང་དེ་ལ་རྫོགས་༎
ཆོས་ཀྱི་སྒོ་མོ་བརྒྱད་ཁྲི་བཞི་སྟོང་དེ་ལ་རྫོགས་༎
ཆོས་ཀྱི་སྒོ་མོ་བརྒྱད་ཁྲི་བཞི་སྟོང་རྫོགས་༎
ཐོད་རྒལ་ཡང་ཏི་ཡོ་ག་རུ་༎
བདག་མེད་ཉན་ཐོས་ཐེག་པ་རྫོགས་༎
རྟེན་འབྲེལ་རང་རྒྱལ་ཐེག་པ་རྫོགས་༎
བདེན་གཉིས་བྱང་སེམས་ཐེག་པ་རྫོགས་༎
དག་གསུམ་ཀྲི་ཡའི་ཐེག་པ་རྫོགས་༎
རྩེ་གཉིས་ཨུུ་པའི་ཐེག་པ་རྫོགས་།
སྐྱེ་འགག་ཡོ་གའི་ཐེགས་པ་རྫོགས་༎
སྣང་སྟོང་མ་ཧའི་ཐེག་པ་རྫོགས་༎
དབྱིངས་དང་ཡེ་ཤེས་གཉིས་མེད་ཨ་ནུ་རྫོགས་༎
ཐམས་ཅད་ཆོས་སྐུ་ཨ་ཏིའི་ལྟ་བ་རྫོགས་༎
སྐྱེ་མེད་ཀ་དག་སྤྱི་ཏིའི་ལྟ་བ་རྫོགས་༎
མུ་མེད་མཐའ་བྲལ་ཡང་ཏི་ཡོ་ག་རུ་༎
བརྒྱད་ཁྲི་བཞི་སྟོང་མ་འདྲེས་ཡོངས་སུ་རྫོགས་༎
དཔེར་ན་འབྱུང་བ་ནམ་མཁར་འབྱུང་བ་བཞི་ཡང་རྫོགས་༎
རྒྱ་མཚོ་ཆེན་པོར་ཆུ་བྲན་སྣ་ཚོགས་རྫོགས་༎
མཆོག་རབ་རི་ལ་རི་བྲན་མ་ལུས་རྫོགས་༎
ཟ་འོག་སྣམ་བུར་དར་སྣ་སྣ་ཚོགས་རྫོགས་༎
དེ་བཞིན་སྣང་སྲིད་འཁོར་འདས་རྟག་ཆད་རྫོགས་༎
འཁོར་བ་མྱང་འདས་སྐུ་དང་ཡེ་ཤེས་རྫོགས་།
སྐུ་གསུམ་དུག་ལྔ་ཡེ་ཤེས་རྣམ་ལྔ་རྫོགས་༎
བཏགས་ཆགས་ཆོས་རྣམས་མ་ལུས་རིམས་ཀྱིས་རྫོགས་༎
ཞེས་གསུངས་སོ་༎
ནམ་མཁའ་ཉི་ཟླ་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
རྫོགས་ལུགས་བསྟན་པའི་ལེའུ་སྟེ་ཉི་ཤུ་པའོ་༎  ་༎ དེ་ནས་ཀུན་བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
ཨ་ཏི་མན་ཆོད་ཐེག་པ་ལས་༎
ཡང་ཏི་ཡོ་ག་གང་གིས་འཕགས་༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
ཡང་ཏི་ཉི་ཟླའི་སྙིང་པོ་ཡིས་༎
དངོས་པོ་རྣམ་པ་སྣ་ཚོགས་སྣང་བའི་ཡུལ་རྣམས་ལ་༎
དགག་བསྒྲུབ་སྤོང་ལེན་རྡུལ་མ་གྲུབ་༎
ཉན་ཐོས་བདག་མེད་འདོད་ལས་འཕགས་༎
སྟོང་པ་མི་བསྒྲུབ་རྟེན་འབྲེལ་མི་རྩི་བས་༎
རྟེན་འབྲེལ་རང་རྒྱལ་ལྟ་ལས་འཕགས་༎
གཟུང་ཞེན་བདེན་གཉིས་མི་སྦྱོང་སྒྱུ་མར་མི་འདོད་པས་༎
དབུ་མ་སེམས་ཙམ་དག་ལས་ཁྱད་པར་འཕགས་༎
རིགས་གསུམ་སྐྱེ་འགག་ཅན་དུ་མི་འདོད་པས་༎
ཀྲི་ཡོག་རྣམ་གསུམ་དག་ལས་ཁྱད་པར་འཕགས་༎
སྣང་བ་མི་བསྒྱུར་སྣང་སྟོང་གཉིས་མེད་པས་༎
མ་ཧ་ལྟར་འདོད་དག་ལ་འཕགས་༎
རྒྱུ་འབྲས་དབྱེ་མེད་དབྱིངས་དང་ཡེ་ཤེས་མི་འདོད་པས་༎
ཨ་ནུ་དག་ལས་ཁྱད་པར་འཕགས་༎
ཁ་འབྱམས་ཡེ་སངས་རྒྱས་ལ་མི་ལྟོས་པར་༎
རྫོགས་ཆེན་ཨ་ཏི་རིག་པ་འགྱུར་བ་ལ་༎
རང་བྱུང་ཡེ་ཤེས་ཡིན་ཟེར་སྣང་བ་ཆོས་སྐུར་འདོད་༎
རིག་པ་འགྱུར་ཞིང་སྣང་བ་མི་རྟག་པས་༎
ཡེ་ཤེས་འགྱུར་ལྡོག་སྣང་བ་སྐྱེ་འཇིག་ཅན་༎
དེ་ལས་སྤྱི་ཏི་ཡོ་ག་འཕགས་༎
ཁྱད་པར་གང་གིས་འཕགས་ཤེ་ན་༎
སྐྱེ་མེད་ཀ་དག་བྱར་མེད་བློ་འདས་སོ་༎
ཀ་དག་མ་དག་གཉིས་མེད་པས་༎
ཡང་ཏི་མུ་མེད་མཐའ་བྲལ་གྱིས་༎
སྤྱི་ཏི་དག་ལས་ཁྱད་པར་༄༅༎
འཕགས་༎
ཁྱད་པར་གང་གིས་དཔགས་ཤེ་ན་༎
གཏིང་མཐའ་ཡས་ལ་མུ་མཐའ་གྲོལ་བས་འཕགས་༎
ཨ་ཏི་མན་ཆོད་ལྟ་བ་ནི་༎
ལྟ་བ་བློས་བཏགས་བསྒོམ་པ་ཡིད་སྨོན་བྱེད་༎
སྤྱོད་པ་ཐོ་ཅོ་དམ་ཚིག་མཆེད་གྲོགས་བསླུ་༎
འཕྲིན་ལས་རྩོལ་བསྒྲུབ་འབྲས་བུས་རེ་དོགས་སོ་༎
ཐེག་པ་དགུ་ལས་ཡང་ཏི་ཁྱད་པར་འཕགས་༎
དེ་ལས་ཁྱད་པར་གང་གིས་འཕགས་ཤེ་ན་༎
དོན་ལ་ལྟ་སྒོམ་སྤྱོད་མེད་ཀྱང་༌༎
རེ་ཞིག་ཁྱད་པར་འདོན་ཕྱིར་འཕགས་༎
གཏད་མེད་མུ་མཐའ་གྲོལ་བ་འདི་༎
ཐིག་ལེ་མཐའ་བྲལ་ལྟ་བའི་རྒྱལ་པོ་ཡིན་༎
བློ་བཏགས་ཞེ་འདོད་ཕྱོགས་རིས་ལྟ་ལས་འཕགས་༎
ཡང་ཏི་མན་ཆོད་ལྟ་བ་ཕྱགས་མས་བསྟབ་༎
ལྟ་བ་ཞེ་འདོད་མཁན་ལ་སྙིང་རེ་ཆིམ་༎
མིང་མེད་མཐའ་ཡས་གཏིང་མཐའ་ཟད་པ་འདི་༎
ཐིག་ལེ་ཀ་དག་བསྒོམ་པའི་རྒྱལ་པོ་ཡིན་༎
ཡིད་བཟུང་བསམ་བསྒོམ་བྱིང་རྨུགས་མཁན་ལས་འཕགས་༎
བསྒོམ་བྱ་སྒོམ་བྱེད་ཕྱགས་མས་བསྟབ་།
བྱར་མེད་སོ་མ་རང་ཀ་ལྷུག་པ་འདི་༎
ཐིག་ལེ་ཟང་ཐལ་སྤྱོད་པའི་རྒྱལ་པོ་ཡིན་༎
བྱ་རྩལ་རྩོལ་བསྒྲུབ་ཅན་ལས་ཁྱད་པར་འཕགས་༎
ཆགས་ཞེན་ཐེ་ཙོམ་བྱ་རྩལ་ཕྱག་མས་བཏབ་༎
རེ་མེད་ཡིན་ཀློང་གྱུར་འདི་ཀ་ལྟར་སངས་རྒྱས་༎
ཐིག་ལེ་གཏིང་རྫོགས་འབྲས་བུའི་རྒྱལ་པོ་ཡིན་༎
རེ་དོགས་རྩོལ་བསྒྲུབ་མཁན་ལས་ཁྱད་པར་འཕགས་༎
རེ་དོགས་སངས་རྒྱས་གཞན་ནས་ཐོབ་འདོད་ཕྱགས་མས་བཏབ་༎
ལྟ་སྒོམ་སྤྱོད་པའི་རྒྱལ་པོ་བཞིས་༎
ཨ་ཏི་མན་ཆད་ཐེག་པ་དགུ་ལས་ཁྱད་པར་འཕགས་༎
ཞེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
སྤྱི་ཏི་ཡང་ཏི་ཁྱད་པར་འཕགས་པའི་ལེའུ་སྟེ
ཉི་ཤུ་རྩ་གཅིག་པའོ་༎ ༎ དེ་ནས་ཀུན
བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་རྒྱུད་༎
བདག་ཅག་འདུས་པའི་འཁོར་རྣམས་ལ་༎
རྒྱུད་ཀྱི་མཚན་བཤད་ཟབ་པར་གསུང་དུ་གསོལ་༎
ཅེས་ཞུས་པ་དང་༌༎
ང་ཡིས་རྒྱུད་ཀྱི་དོན་རྣམས་བཤད་༎
འཁོར་རྣམས་མ་ཡེངས་གུས་པས་ཉོན་༎
དེ་ལ་རྒྱུད་འདི་གསུམ་དུ་བཤད་༎
ནམ་མཁའ་རྒྱལ་པོའི་རྒྱུད་དང་གཅིག་། ཉི་ཟླ་རྒྱལ་པོའི་རྒྱུད་དང་གཉིས་༎
བུད་མེད་མཐའ་ཡས་རྒྱུད་དང་གསུམ་མོ་༎
དེ་ནས་འཁོར་གྱིས་ཡང་ཞུས་པ་༎
ནམ་མཁའ་རྒྱལ་པོའི་རྒྱུད་ཀྱིས་ཇི་ལྟར་བཤད་༎
ཅེས་གསུངས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
ནམ་མཁའ་རྒྱལ་པོའི་རྒྱུད་ཀྱིས་ནི་༎
དངོས་པོའི་གནས་ལུགས་མཚོན་དཔེར་གསུངས་༎
མུ་མཐའ་གྲོལ་བའི་དོན་རྣམས་བསྟན་༎
དེ་ཡང་ཇི་ལྟར་བསྟན་ཞེ་ན་༎
དཔེར་ན་ནམ་མཁའི་རྒྱལ་པོ་ནི་༎
ཡོད་མ་མྱོང་ལ་མེད་མ་མྱོང་༌༎
སྣང་མ་མྱོང་ལ་སྟོང་མ་མྱོང་༌༎
འདོད་མ་མྱོང་ལ་རྩོལ་མ་མྱོང་༌༎
གང་མ་མྱོང་ལ་བྲི་མ་མྱོང་༌༎
ཟད་མ་མྱོང་ལ་འཕེལ་མ་མྱོང་༌༎
བདེ་མ་མྱོང་ལ་སྡུག་མ་མྱོང་༌༎
སྐྱེ་མ་མྱོང་ལ་འགག་མ་༄༅༎
མྱོང་༌༎
སྣང་མ་མྱོང་ལ་ཞེན་མ་མྱོང་༌༎
དཔེར་ན་ནམ་མཁའ་དེ་ཉིད་ནི་༎
སྐྱེ་བ་མེད་པ་གཉིས་སུ་མེད་པ་༎
རང་གྲོལ་བ་༎
རྒྱུ་མེད་པ་༎
རྐྱེན་མེད་པ་༎
གཉེན་པོ་མེད་པ་༎
བྱེད་པ་པོས་མ་བྱས་པ་༎
སྐྱེ་འཇིག་གང་གི་ངོ་བོར་ཡང་མི་གནས་པ་༎
དུས་དང་རྣམ་པ་ཐམས་ཅད་དུ་འཕོ་འགྱུར་མེད་པ་༎
བཟང་ངན་མེད་པ་༎
ཡིན་མིན་མེད་པ་༎
དབྱེ་བསལ་མེད་པ་༎
གཉིས་སུ་མེད་པ་༎
མཐའ་དབུས་མེད་པ་༎
ཕྱོགས་དང་རིས་མེད་པར་མཐའ་གྲོལ་བ་༎
ང་བདག་དང་གཞན་སྣང་༌༎
གཉིས་འཛིན་ལས་གྲོལ་བ་༎
དཔེར་ན་ནམ་མཁའི་ཀློང་ནས་ཆར་སེར་ན་བུན་བུ་ཡུགས་དང་༌༎
ཉི་ཟླ་གཟའ་སྐར་ཐོག་གློག་སོགས་༎
སྤྲིན་དང་ཁུ་རླངས་ནམ་མཁའི་ཆོ་འཕྲུལ་རྣམས་༎
དང་པོ་བྱུང་ཡང་ནམ་མཁའི་ཀློང་ནས་བྱུང་༌༎
དྭངས་ཀྱང་ནམ་མཁའི་ཀློང་དུ་དྭངས་༎
སྤྲིན་དང་ཆར་སེར་ཁ་བ་ན་བུན་ལ་སོགས་རྣམས་༎
རང་བྱུང་རང་ཞི་ནམ་མཁའི་ངང་དུ་དངས་༎
ནམ་མཁའ་དེ་ལ་ཐན་པ་སད་སེར་མི་སྡུག་མཚན་མ་བྱུང་༌༎
སོ་སོ་སྐྱེ་བོ་ནམ་མཁའ་དག་ལ་སྨོད་ཀྱང་ནམ་མཁའ་ལ་ནི་དེ་ཡི་སྐྱོན་མ་གོས་༎
ཆར་ཆུ་དུས་ཕེབས་ལོ་ལེགས་བཟང་བསྟོད་ཀྱང་༌༎
དེ་ལ་སྐྱེ་བོས་བསྟོད་ཅིང་བཟང་བསྟོད་ཡོན་ཏན་མང་བརྗོད་ཀྱང་༌༎
དགའ་བའི་སེམས་མེད་མི་དགའ་བློ་ལས་གྲོལ་༎
ནམ་མཁའ་དེ་ལ་བསྟོད་པས་བཟང་བར་འགྱུར་བ་མེད་༎
དེ་ཅིའི་ཕྱིར་ཞེ་ན་༎
ནམ་མཁའ་དངོས་མེད་མཐའ་བྲལ་བ་༎
སྟོད་ར་སྨད་ར་གཉིས་ལས་གྲོལ་༎
ཡུལ་སེམས་གཟུང་འཛིན་བདག་གཞན་ཆོས་ལས་གྲོལ་༎
དཔེ་དེ་བཞིན་སེམས་ཉིད་ཀྱི་རང་བཞིན་ཀྱང་༌༎
དང་པོ་རྒྱུ་མེད་༎
བར་དུ་རྐྱེན་མེད་༎
ཐ་མ་གཉེན་པོས་མི་ཤིག་པ་༎
སྐྱེ་བ་མེད་པ་༎
འགག་པ་མེད་པ་༎
གཉིས་སུ་མེད་པ་༎
རང་གྲོལ་བ་༎
དངོས་པོ་མེད་པ་༎
མཚོན་དུ་མེད་པ་༎
བརྗོད་པ་ལས་འདས་པ་༎
མིང་མེད་པ་༎
བློ་ལས་འདས་པ་༎
ཡུལ་མེད་པ་༎
སེམས་མེད་པ་༎
བདག་མེད་པ་༎
གཞན་མེད་པ་༎
གཉིས་སུ་སྣང་ཕྱོགས་རིས་ལས་གྲོལ་བ་༎
མཐའ་དབུས་ལས་གྲོལ་བ་༎
ཁ་དོག་ལྔ་མེད་པ་༎
དགྲ་གཉེན་ཕྱོགས་རིས་༎
ཆགས་སྡང་སྤོང་ལེན་༎
དབྱེ་བསལ་དགག་བསྒྲུབ་༎
རྩིས་གདབ་བཅས་བཅོས་༎
བློ་བྱེད་པ་པོ་ལས་ཡོངས་སུ་འདས་སོ་༎
མུུ་མེད་མཐའ་སྟོང་མིང་མེད་མུ་མཐའ་གྲོལ་༎
ནམ་མཁའ་རྒྱལ་པོ་རྒྱུད་ཆེན་ཡིན་༎
ཞེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
ནམ་མཁའ་རྒྱལ་པོ་རྒྱུད་ཀྱི་དཔེ་དོན་བསྟན་པའི
ལེའུ་སྟེ་ཉི་ཤུ་རྩ་གཉིས་པའོ་༎ ༎ དེ
ནས་ཀུན་བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
ཉི་ཟླ་རྒྱལ་པོའི་རྒྱུད་ཀྱིས་ཇི་ལྟར་བསྟན་༎
ཅེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
ཉི་ཟླ་རྒྱལ་པོའི་དཔེ་ཡིས་ནི་༎
ཀ་དག་འོད་གསལ་སྟོན་པའི་དཔེ་རུ་བསྟན་༎
དཔེར་ན་ཉི་ཟླའི་སྙིང་པོ་ལ་༎
སྒྲིབ་གཡོགས་མ་གྲུབ་ཀ་ནས་༄༅༎
དག་། གཞན་སྐྱོན་དྲི་མ་མེད་པའོ་༎
སྤྲིན་དང་ན་བུན་ཅིས་བསྒྲིབས་ཀྱང་༌༎
དཔེར་ན་ཉི་ཟླའི་སྙིང་པོ་ལ་༎
སྤྲིན་དང་རྨུགས་པ་སྒྲིབས་གཡོགས་ཀ་ནས་དག་། གཏི་མུག་མུན་པའི་སྐྱོན་གྱིས་མ་གོས་སོ་༎
དེ་བཞིན་ཡེ་དག་སེམས་ཉིད་ཀྱང་༌༎
ཀ་དག་མིང་མེད་མུ་མཐའ་གྲོལ་བའི་རྒྱུ་༎
མ་རིག་གཏི་མུག་ཀ་ནས་དག་། བག་ཆགས
སྒྲིབས་གཡོགས་ཀ་ནས་དག་། ཡིད་འཁོར་འཁྲུལ་གསུམ
ཀ་ནས་དག་། དུག་ལྔ་དུག་གསུམ་ཀ་ནས
དག་། འབྱུང་ལྔ་རླུང་ལྔ་འོད་ལྔ་ཟེར་ལྔ
ཀ་ནས་དག་། འཁྲུལ་སྒོ་འཁྲུལ་འབྲས་ཀ་ནས
དག་། གཟུགས་ལྔ་མ་གྲུབ་ཀ་ནས་དག་།
འཁྲུལ་སྣང་འཁོར་བ་མ་གྲུབ་ཀ་ནས་དག་།
རྣམ་རྟོག་གཟུང་འཛིན་མ་གྲུབ་ཀ་ནས་དག་ཡུལ
སེམས་དགག་བསྒྲུབ་མ་གྲུབ་ཀ་ནས་དག་། དངོས
པོའི་ཆོས་རྣམས་ཀ་ནས་དག་། དགྲ་གཉེན་ཕྱོགས
རིས་ཀ་ནས་དག་། སྤོང་ལེན་ཡིན་མིན་དབྱེ
བསལ་ཀ་ནས་དག་། མཐའ་དབུས་ཕྱོགས་རིས་ཀ
ནས་དག་། སྣང་སྲིད་འཁོར་འདས་ཀ་ནས་དག
། འགྱུས་ཚད་དྲན་ཚད་མནོ་ཚད་ཀ་ནས་དག
། བཏགས་སྣང་ཆོས་རྣམས་ཀ་ནས་དག་། སྐྱེ
སྣང་གསལ་ཉི་མའི་རྒྱུད་ཀྱིས་ནི་༎
གཏི་མུག་མ་རིག་སྒྲིབས་གཡོགས་ཀ་ནས་དག་། འོད་གསལ་ཉི་མའི་སྙིང་པོའི་རྒྱུད་༎
སྣང་གསང་ཉི་མའི་རྒྱུད་ཀྱིས་ནི་༎
བག་ཆགས་སྒྲིབས་གཡོག་ཀ་ནས་དག་། འོད་གསལ་ཟླ་བའི་རྒྱུད་ཀྱིས་ནི་༎
གཏི་མུག་མུན་པའི་དམག་རུམ་གཏན་ནས་སངས་༎
ཉི་མ་ཤེས་རབ་རྒྱུད་ལ་ཟླ་བ་ཐབས་ཀྱི་རྒྱུད་༎
ཐབས་དང་ཤེས་རབ་ཡོངས་རྫོགས་ཉི་ཟླ་རྒྱལ་པོའི་རྒྱུད་༎
ཉི་མ་སྐྱེ་མེད་ཀ་དག་སྟོན་པའི་རྒྱུད་༎
ཟླ་བ་ཡེ་ཤེས་གསལ་བ་སྟོན་པའི་རྒྱུད་༎
ཐེག་དགུ་ཨ་ཏི་ཀུན་ལས་རྒྱལ་༎
དེས་ན་ཉི་ཟླ་རྒྱལ་པོའི་རྒྱུད་༎
ཅེས་གསུངས་སོ་༎
ཉི་ཟླ་ནམ་མཁའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
ཉི་ཟླའི་རྒྱུད་ཀྱི་རྒྱལ་པོ་བསྟན་པའི་ལེའུ་སྟེ
ཉི་ཤུ་རྩ་གསུམ་པའོ་༎ ༎ དེ་ནས་ཀུན
བྱེད་རང་གྲོལ་གྱིས་༎
མིང་མེད་སྤྱི་ཕུད་སྟོན་པ་ལ་༎
མིང་མེད་མཐའ་ཡས་རྒྱུད་ཀྱི་རྒྱལ་པོ་ཇི་ལྟར་ལགས་༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
མུ་མེད་མཐའ་ཡས་ཟབ་པར་བཤད་ཀྱིས་འཁོར་རྣམས་ཉོན་༎
དེ་ཡང་བསྡུས་དོན་གསུམ་དུ་བཤད་༎
སྣང་སྲིད་བཏག་སྣང་དངོས་པོའི་ཆོས་མུ་མེད་པས་མཐའ་ཡས་ཡིན་༎
རིག་པ་༎
འགྱུ་བ་༎
འཛིན་པ་༎
སེམས་༎
བློ་༎
དྲན་པ་སྟེ་༎
དེ་རྣམས་རང་བྱུང་ངང་དང་མུ་མེད་མཐའ་ཡས་པ་ཡིན་༎
ཀུན་གཞི་༎
བག་ཆགས་༎
སྒྲིབ་གཡོགས་༎
དངོས་མེད་༎
མིང་མེད་བརྗོད་མེད་༎
བློ་འདས་༎
མིང་མེད་མཐའ་ཡས་ཡིན་༎
འུབ་ཀྱིས་བསྡུས་པས་༎
སྣང་བ་༎
རིག་པ་༎
སེམས་སུ་འདུས་༎
སྣང་བ་རང་གྲོལ་མུ་མེད་མཐའ་ཡས་ཡིན་༎
རིག་པ་ངང་དངས་ཤུགས་གྲོལ་མུ་མེད་མཐའ་ཡས་ཡིན་༎
སེམས་ཉིད་སྐྱེ་མེད་དངོས་དེ་མིང་མེད་མཐའ་ཡས་ཡིན་༎
ཅང་མེད་དངོས་མེད་མཚོན་དུ་རྡུལ་ཙམ་༄༅༎
མེད་པས་མུ་མེད་མཐའ་ཡས་ཡིན་༎
དེ་ལྟར་འུབ་བསྡུས་གསུམ་དུ་ཤེས་པར་གྱིས་༎
བྱེ་བྲག་བཤད་པ་མི་ལང་ངོ་༎
དེ་ལྟར་མིང་མེད་མཐའ་ཡས་རྒྱུད་ཀྱི་རྒྱལ་པོ་ཡིན་༎
ཞེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
རྒྱུད་ཀྱི་རྒྱལ་པོའི་དོན་བཤད་པའི་ལེའུ་སྟེ་ཉི
ཤུ་རྩ་བཞི་པའོ་༎ ༎ དེ་ནས་ཀུན་བྱེད
རང་གྲོལ་གྱིས་༎ མིང་མེད་སྤྱི་ཕུད་སྟོན་པ་ལ་༎
བདག་ཅག་འདུས་པའི་འཁོར་རྣམས་ལ་༎
རྒྱུད་ཀྱི་རྒྱལ་པོའི་མཚན་དོན་ཇི་ལྟར་བཟུང་༌༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
ནམ་མཁའི་ཆོ་འཕྲུལ་ནམ་མཁར་སངས་པ་ཡིས་༎
ནམ་མཁའ་རྒྱལ་པོ་བྱ་བར་ཟུང་༌༎
ཀ་དག་འོད་གསལ་སྒྲིབས་གཡོགས་སངས་པའི་ཕྱིར་༎
ཉི་ཟླ་རྒྱལ་པོ་བྱ་བའི་རྒྱུད་དུ་ཟུང་༌༎
ཆོས་རྣམས་མིང་མེད་མུ་མཐའ་གྲོལ་བའི་ཕྱིར་༎
མིང་མེད་མཐའ་ཡས་རྒྱུད་དུ་ཟུང་༌༎
དུས་གསུམ་རྒྱུན་དུ་གནས་པའི་ཕྱིར་༎
སྙིང་པོ་རྒྱུན་ཆད་མེད་པའི་རྒྱུད་དུ་ཟུང་༌༎
ཐེག་པ་ཀུན་གྱི་རྩ་བ་སྟོན་པའི་ཕྱིར་༎
ཐེག་པའི་རྒྱུད་ཆེན་བྱ་བར་ཟུང་༌༎
ཐེག་པ་ཀུན་གྱི་ལ་འདའི་ཕྱིར་།
ལ་ཆེན་འདས་བའི་རྒྱུད་དུུ་ཟུང་༌༎
ཨ་ཏིའི་གོང་རྒལ་སྤྱི་ཏིའི་གཉའ་གཅོག་པས་༎
བཅུ་རྩེ་ཐོད་རྒལ་ཆེན་པོའི་རྒྱུད་དུ་ཟུང་༌༎
ཞེས་གསུངས་སོ་༎
ཡིད་ཀྱི་རྒྱུ་འགྲུལ་མ་མང་༌༎
ནམ་མཁའ་ཉི་ཟླ་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
རྒྱུད་ཀྱི་མཚན་བཟུང་བའི་ལེའུ་སྟེ་ཉི་ཤུ་རྩ
ལྔ་པའོ་༎ ༎ དེ་ནས་ཀུན་བྱེད་རང་གྲོལ
གྱིས་༎ མིང་མེད་སྤྱི་ཕུད་སྟོན་པ་ལ་༎
རྒྱུད་འདི་སྐལ་ལྡན་ཇི་ལྟ་བུ་ལ་གཏད་༎
ཅེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
གཏད་དང་གདམས་པའི་གནས་བསྟན་གྱིས་༎
འཁོར་རྣམས་མ་ཡེངས་གུས་པས་ཉོན་༎
རྒྱུད་འདི་གཏད་པའི་སྐལ་ལྡན་ནི་༎
སྔོན་གྱིས་ལས་འཕྲོ་སྐལ་བ་ཅན་༎
སྦྱངས་པའི་འཕྲོ་སད་ཐེག་ཆེན་སྣོད་༎
བླ་མ་གཙུག་ཁུར་དམ་ཚིག་སྲོག་བཞིན་བསྲུང་༌༎
གདམ་ངག་གཏེར་འཆང་འདོད་ཡོན་ཁར་མི་གཏོང་༌༎
མི་འགྱུར་ཤེས་རབ་ཆེ་ལ་ནོར་རྫས་འཕངས་མེད་འབུལ་༎
དད་ཅན་སྡིག་ལ་འཛེམ་ལ་རྒྱུད་འདི་དག་ལ་གཏད་༎
དམ་ཉམས་སྣོད་མེད་ང་རྒྱལ་དྲེགས་པ་ཅན་༎
ཆེ་དྲེགས་དགེ་སྨོད་སྡིག་སྤྱོད་གཡོ་སྒྱུ་ཅན་༎
རིན་ཆེན་མེད་པར་གཡོ་སྒྱུ་ཐབས་ཀྱིས་འབྲེལ་༎
ཐོབ་ནས་སློབ་དཔོན་རྒྱབ་ཕྱོགས་མན་ངག་ཟོང་དུ་འཚོང་༌༎
དེ་ལྟ་བུུ་ཡི་སློབ་མ་ལ་༎
ཡུལ་འཁར་སྟེར་ཡང་མི་སྦྱིན་ནོ་༎
དེ་ལ་བྱིན་ན་དམྱལ་བར་འགྲོ་༎
ཞེས་གསུངས་སོ་༎
ནམ་མཁའ་ཉི་ཟླ་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
སྣོད་བཟང་ལ་རྒྱུད་གཏད་པ་དང་༌༎
སྣོད་ངན་ལ་མི་སྦྱིན་པའི་གནས་བསྟན་པའི་ལེའུ
སྟེ་ཉི་ཤུ་རྩ་དྲུག་པའོ་༎ ༎ དེ་ནས
ཀུན་བྱེད་རང་གྲོལ་གྱིས་༎
བསྟན་པ་འབྱུང་བའི་དུས་ནི་ཇི་ཙམ་ན་ལགས་༎
ཞེས་ཞུས་པ་དང་༌༎
སྟོན་པས་འཁོར་ལ་བཀའ་སྩལ་པ་༎
ཡང་སྙིང་ཉི་ཟླའི་སྙིང་པོ་འབྱུང་དུས་༄༅༎
སུ་༎
སྐུ་དང་གསུང་གི་བསྟན་པ་ནུབ་༎
ཐུགས་རྗེས་བསྟན་པ་དར་བའི་ཚེ་༎
ལྔ་བརྒྱ་དུས་ཀྱི་ཐ་མ་ལ་༎
དུས་ངན་ཟེར་ཞིང་སྤྱོད་པ་ཐོད་རྒྱལ་བྱེད་།  ། རི་ཁྲོད་གནས་པའི་པདྨོ་གྲོང་གསེར་བྱེད་༎
ཟས་ནོར་བག་ཙམ་ཕྱེད་དུ་ཆོས་འཚོང་རྫུན་གྱིས་འགེངས་༎
གཅེར་བུའི་སྤྱོད་པ་གྲོང་གསེབ་ཐོ་ཆོས་འགེངས་༎
གོས་སུ་ཁྱི་ཐུལ་ཟས་སུ་མི་གཙང་ཟ་༎
ལག་ཆར་མི་ཐོད་དབྱུག་པ་རྩེ་གསུམ་ཐོགས་༎
རྣལ་འབྱོར་ཉམས་ཅན་ལད་མོ་ཟས་འདོད་རྣལ་འབྱོར་བྱེད་༎
དེ་དུས་ཡང་ཏི་ཡོ་ག་འབྱུང་༌༎
མི་ཐུབ་གསུམ་འབྱུང་རྩོད་པ་མེ་ལྟར་འབར་༎
བཙུན་ཆེན་སྡེ་འཁྲུག་སྔགས་པ་ནང་གྱེས་བྱེད་༎
བན་སྡེ་རྣལ་འབྱོར་ཆོས་སུ་རྫོགས་ཆེན་དང་༌༎
ཐེག་ཆེན་ཉ་མས་སྤྱོད་ལ་བུད་མེད་ཆོས་ལ་དགའ་༎
དེ་དུས་ཡང་ཏི་ཡོ་ག་འབྱུང་༌༎
གསེར་དང་གཏེར་ཀུན་བརྡོལ་བའི་ཚེ་༎
དེ་དུས་ཡང་ཏི་ཡོ་ག་འབྱུང་༌༎
ཞེས་གསུངས་སོ་༎
ནམ་མཁའ་ཉི་ཟླའི་རྒྱལ་པོ་མུ་མེད་མཐའ་ཡས་ཀྱི་རྒྱུད་ལས་༎
བསྟན་པ་འབྱུང་བའི་དུས་བསྟན་པའི་ལེའུ་སྟེ་ཉི
ཤུ་བདུན་པའོ་༎ ༎ ནམ་མཁའ་ཉི་ཟླའི་རྒྱལ
པོ་མུ་མེད་མཐའ་ཡས་ཀྱི་རྒྱུད་རྫོགས་སོ་༎
༎ རྒྱ་གར་ཨུ་རྒྱན་གྱི་སློབ་དཔོན་ཡབ་མེད
ཡུམ་མེད་སྤྲུལ་སྐུ་འགྲོ་བའི་མགོན་པོ་༎
པདྨའི་སྡོང་པོ་ལས་སྐུ་འཁྲུངས་པ་པདྨ་སམ་བྷ་བས་བཤད་ཅིང་༌༎
བོད་ཀྱི་ལོ་ཙ་བ་ཀ་བ་དཔལ་རྩེགས་ཀྱིས
ཨུ་རྒྱན་སྐད་དུ་བསྒྱུར་ཅིང་གཏད་ལ་ཕབ་པའོ
༎ བཀའ་རྒྱ་༎
གཏེར་རྒྱ་༎
