རྣལ་འབྱོར་ཆེན་པོའི་དོན་འདི་སྦྱར་༎
བདག་ཉིད་སྔགས་བདག་ཡི་དམ་ལྷ་༎
ལྕེའི་དཀྱིལ་པདྨའི་དཀྱིལ་འཁོར་ནི་༎
འདབ་བརྒྱད་ཡི་གེ་ཨམ་གྱིས་མཚན་༎
རྡོ་རྗེ་གསུང་གི་རང་བཞིན་འདི་༎
འོད་འཕྲོས་རྒྱལ་བ་སེམས་ཅན་གྱི་༎
གསུང་དང་ངག་གི་ཆེ་བ་བསྡུས་༎
སྐྱོན་བཅོམ་བདག་གི་ལྕེ་ལ་གཟུང་༌༎
རྟག་ཏུ་གོམས་པར་ངག་སྦྱངས་ན་༎
འཇིག་རྟེན་སྙན་གྲགས་སྒྲ་ཚིག་དང་༌༎
ཆོས་ཀྱི་སྒྲ་དང་བདེན་ཚིག་ཉན་༎
བརྫུན་དང་ཕྲ་མ་ཚིག་རྩུབ་སོགས་༎
ངག་གི་སྒྲིབ་པ་ཐམས་ཅད་འབྱང་༌༎
དཔེ་ཡི་ཡོན་ཏན་སྙན་གྲགས་འགྱུར་༎
སྲིད་པ་གསུམ་ལ་དབང་ཆེ་དང་༌༎
འཇིག་རྟེན་འདི་ཡི་གྲགས་པ་ཐོབ་༎
ངག་གི་ཉེས་སྐྱོན་དགག་བྱ་ཞིང་༌༎
དྲི་མ་ཉེས་པ་སྦྱང་བ་དང་༌༎
མི་སྙན་སྒྲོགས་པའི་ངག་གནན་དང་༌༎
མི་ཁ་གློག་པ་ཀུན་འདུལ་ཕྱིར་༎
ཏིང་འཛིན་བསམ་གཏན་ལས་འདི་བྱ་༎
ཞེས་གསུངས་ཏེ་།
བཅོམ་ལྡན་འདས་དགོངས་པ་ཆོས་ཉིད་ལ་བཞུགས་པར་གྱུར་ཏོ་༎
ངག་གིས་སྨོད་པའི་སྒྲིབ་པ་དང་ཉེ་པའི་སྐྱོན
སྦྱོང་བའི་ཁྲུས་ལུང་གི་ལེའུ་སྟེ་རེ་བདུན་པའོ
༎ ༎ དེ་ནས་བཅོམ་ལྡན་འདས་ཁྲོ་བོའི་རྒྱལ
པོ་ཡ་མན་ཏ་ཀས་འཆི་བདག་རང་བྱུང་དག
། གཤིན་རྗེའི་རྒྱལ་པོ་འཁོར་དང་བཅས་པ་ལ
གཏད་ཅིང་གདམས་པ་འདི་བཀའ་སྩལ་ཏོ་༎
ཀྱེ་ཀྱེ་དྲེགས་པ་ཅན་ཆེན་པོ་རྣམས་ཉོན་ཅིག
། དུས་ལྔ་བརྒྱའི་ཐ་མ་ལ་འདི་ནས་བྱང
ཕྱོགས་སུ་བསྟན་པ་དར་བར་འགྱུར་ཏེ་༎
དེའི་ཚེ་ལྷ་སྦྱིན་གྱི་ཆ་འཛིན་པས་བསྟན་པ་འཇིག་པ་མང་དུ་འོང་སྟེ་།
དེའི་ཚེ་བསྟན་པ་གཉན་པོ་བསྲུང་བར་བྱ་དགོས་ཏེ་།
བསྟན་པ་བསྲུང་བའི་ནང་ན་མཆོག་ནི་།
འཇམ་དཔལ་གཤིན་རྗེ་དམར་པོ་མི་སྲིང་ལྕམ་དྲལ་ཡིན་ཏེ་།
དེའི་ཕྱིར་ད་ལྟ་ངས་བཤད་པའི་དྲག་སྔགས་ཀྱི
རྒྱུད་རྣམས་འདི་ཟུང་ཞིག་། དུས་དེར་མ་རུ
རྩེའི་རྒྱུད་སྒྲུབ་པ་རྣམས་ཀྱང་དུས་རྟག་ཏུ་དབང
བླང་བར་བྱའོ་༎ དམ་བསྲེ་བར་བྱ་།
དམ་ཚིག་བསྲུང་བར་བྱའོ་༎
ངག་སྔགས་ཀྱི་རྣལ་འབྱོར་དུ་བྱའོ་༎
ཡིད་ཆོད་ཉིད་ཀྱི་རྣལ་འབྱོར་དུ་བྱའོ་༎
བསྒྲལ་བའི་འཕྲིན་ལས་ལ་མཁས་པར་བྱའོ་༎
བརྩོན་འགྲུས་དང་ལྡན་པར་བྱའོ་༎
ཏིང་ངེ་འཛིན་དང་མ་བྲལ་བར་བྱའོ་༎
རྒྱུད་འདི་ཁྱེད་ལ་གཏད་དོ་༎
རབ་ཏུ་ཟུང་ཞིག་། འདི་བཟུང་བའི་ཡོན་ཏན་རབ་ཏུ་ཆེའོ་༎
ཞེས་བཀའ་སྩལ་ཏོ་༎
གདམས་པ་བཞག་པའི་ལེའུ་སྟེ་རེ་བརྒྱད་པའོ་༎  ༎ དེ་ནས་ཡང་དེ་དག་གིས་གསོལ་པ་།
བདུད་ས་འཛིན་གྱི་སྤྲུལ་པ་དང་རིགས་འཛིན་པ་།
རྡོ་རྗེ་ཐེག་པའི་བསྟན་པ་འཇིག་པ་བསྲུང་བའི་ཕྱིར་།
དྲེགས་པ་ཅན་རྣམས་ལས་ལ་བཀོལ་ཏེ་ལས་ཀྱི་གཉེར་གཏད་པས་།
བདུད་ཀྱི་ཆོ་འཕྲུལ་པས་འགྲོལ་བ་གང་༌།
བློ་ཕྱིན་ཅི་ལོག་ཏུ་བསྒྱུར་བ་དེ་།
མཚམས་མེད་པ་ལྔའི་ལས་བྱེད་ཀྱང་༌།
དེ་ལ་རང་དབང་མེད་དེ་ཕུར་བར་བྱའོ་༎
བཅོམ་ལྡན་འདས་རྒྱུད་འདི་ཇི་ལྟར་གཟུང་བར་བྱ་།
མཚན་བསྟན་དུ་གསོལ་༎
ཞེས་གསོལ་བ་༄༅༎
ལ་༎
བཅོམ་ལྡན་འདས་ཁྲོ་བོའི་རྒྱལ་པོས་བཀའ་སྩལ་པ་།
རྒྱུད་འདི་ནི་རྡོ་རྗེ་ཐེག་པའི་བསྟན་པ་བསྲུང་བའི་ཕྱིར་མཚོན་ཆར་གཟུང་བར་བྱའོ་༎
རྒྱུད་འདིའི་མཚན་ནི་སྒྲོལ་གིང་དམར་པོ་ཤན་པ་སྤུ་གྲི་རེག་ཆོད་ཀྱི་རྒྱུད་ཅེས་ཀྱང་བྱའོ་༎
གནོད་སྦྱིན་ཟླ་གསང་དམར་པོའི་རྒྱུད་ཅེས་ཀྱང་བྱའོ་༎
གློག་འཕྲེང་དམར་པོ་གནམ་ལྕགས་ཐོག་གི་སྟ་རིའི་རྒྱུད་ཅེས་ཀྱང་བྱའོ་༎
བསེ་མདུང་དམར་པོའི་དྲག་སྔགས་ཅེས་ཀྱང་བྱའོ་༎
དུག་མདའ་ནག་པོའི་སྨོད་སྔགས་ཞེས་ཀྱང་བྱའོ་༎
མཚོན་ཆ་རྣོན་པོ་ངར་དང་ལྡན་པ་ཐབས་ཀྱི་རྒྱུད་ཅེས་ཀྱང་བྱའོ་༎
འདི་བཟུང་བ་ནི་རྡོ་རྗེ་ཐེག་པ་འཛིན་ཅིང་སྐྱོང་བའི་རྣལ་འབྱོར་པས་།
རྡོ་རྗེ་ཐེག་པའི་བསྟན་པ་བསྲུང་བའི་ཕྱིར་མི་སྤང་བར་གཟུང་བར་བྱའོ་༎
དེའི་ཕྱིར་ན་རྒྱུད་འདི་ཁྱེད་ལ་གཏད་དོ་ཟུང་ཞིག་། ཅེས་གསུངས་སོ་༎
རྒྱུད་གཏད་ཅིང་གཟུང་བའི་ནན་ཏན་རྒྱུན་དང་བཅས་པ་དུས་གསུམ་དུ་གཏད་པའོ་༎
དེ་སྐད་ཅེས་གསུངས་པས་བདུད་ཀྱི་བཞིན་ནི་མོག་མོག་པོར་གྱུར་ཏོ་༎
འཁོར་རྣམས་ནི་དཔའ་བོའི་མཚོན་ཆ་ཐོག་སྟེ་མི་འཇིགས་པའི་མཁར་དུ་ཞུགས་པར་གོ་ཞིང་༌།
ང་རྒྱལ་དྲེགས་པ་བསྙེམས་ནས་བཞིན་དཀར་པོར་གྱུར་ཏོ་༎
གསང་བ་རྡོ་རྗེ་ཐེག་པ་པའི་དོན་ལ་ཡང་རབ་ཏུ་དགའ་སྟེ་༎
བར་ཆད་ཐམས་ཅད་བསྲུང་བར་དམ་བཅས་སོ་༎
གསུངས་པའི་དོན་ལ་ཡང་རྗེས་སུ་ཡི་རངས་ཏེ་མངོན་པར་བསྟོད་དོ་༎
རྒྱུད་གཏད་ཅིང་བཟུང་བ་དང་རྗེས་སུ་ཡི་རངས
པའི་ལེའུ་སྟེ་རེ་དགུ་པའོ་༎ ༎ དཔལ་གནོད
སྦྱིན་ཟླ་གསང་དམར་པོའི་རྒྱུད་།
སྒྲོལ་གིང་མ་རུ་རྩེ་ཤན་པ་སྤུ་གྲི་རེག་ཆོད་ཀྱི་རྒྱུད་ཅེས་བྱ་བ་།
གནམ་ལྕགས་ཐོག་གི་སྟ་རི་།
བསེ་མདུང་དམར་པོའི་དྲག་སྔགས་།
དུག་མདའ་ནག་པོ་སྨོད་པའི་མཚོན་ཆ་།
འཕྲིན་ལས་ཀྱི་མདོ་རྫོགས་སོ་༎  ༎ རྒྱ་གར་གྱི་པནྡི་ཏ་ཤན་ཏིང་གར་བྷ་དང་༌།
བོད་ཀྱི་ལོ་ཙ་པ་སྣུབས་སངས་རྒྱས་ཡེ་ཤེས
ཀྱིས་དུར་ཁྲོད་ཆེན་པོ་ཧ་ཆེན་བརྡལ་དུ་བསྒྱུར
