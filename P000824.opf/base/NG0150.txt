བྱང་ཆུབ་སེམས་ཀྱི་དེ་བཞིན་ནི་༎
ཤིན་ཏུ་མི་དམིགས་བརྟག་དཀའ་བ་༎
ཡངས་ལ་རྒྱ་ཆེ་གཏིང་ཟབ་པ་༎
ཤེས་རབ་ཟབ་པས་རྟོགས་འགྱུར་ཏེ་༎
གང་ནས་མི་འོང་གར་མི་འགྲོ་༎
འོང་དང་འགྲོ་བར་བྱ་བ་མིན་༎
ཤིན་ཏུ་བརྟག་དཀའ་མི་དམིགས་པ་༎
མཐའ་དང་དབུས་ཀྱང་བརྟག་ཏུ་མེད་༎
གཟུང་འཛིན་བྲལ་བའི་དེ་བཞིན་ཉིད་༎
དམིགས་མེད་ཚུལ་དུ་དེ་ལྟར་སྣང་༌༎
དབྱིངས་དང་དབྱིངས་ཀྱི་ཡེ་ཤེས་ཀྱང་༌༎
རང་རིག་ཁོ་ན་ཙམ་དུ་ཟད་༎
སེམས་ཅན་མ་ལུས་ཐམས་ཅད་ཀྱིས་༎
དེ་ལྟར་ཁོང་དུ་ཆུད་པར་བྱོས་༎
ཉོན་མོངས་སྡུག་བསྔལ་མེད་པ་དང་༌༎
བླ་མེད་འབྲས་བུ་ཐོབ་པར་འགྱུར་༎
སེམས་ཅན་མ་ལུས་ཐམས་ཅད་ལ་༎
སྙིང་རྗེའི་ཐག་པ་མ་ཆད་པར་༎
ཉོན་མོངས་ལམ་ལས་གྲོལ་བྱེད་ཅིང་༌༎
བྱམས་པ་དག་གིས་མཉེས་པར་གྱིས་༎
དེ་བཞིན་འཁོར་བའི་བཙོན་ར་ལ་༎
སྙིང་རྗེའི་ཞགས་པ་ཆེར་བརྐྱངས་ནས་༎
ཉོན་མོངས་འདམ་ནས་འདྲེན་པར་བྱེད་༎
སྙིང་རྗེ་ཆེན་པོས་སྐྱོང་བར་བྱེད་༎
དེ་བཞིན་སྐྱེ་བོ་ཕལ་རྣམས་ལ་༎
ལས་ཀྱི་སྒྲིབས་པས་མི་གོས་ཤིང་༌༎
ཐམས་ཅད་མངོན་པར་སངས་རྒྱས་པར་༎
དགའ་བ་དག་ལ་འགྱོད་མ་བྱེད་༎
སེམས་ཅན་ང་དང་བདག་མེད་ལ་༎
ཐུགས་རྗེས་གཉིས་རྟོགས་མི་བྱཻད་དེ་༎
༼༢༣༽༄༅༎ རྒྱས་གུད་ན་མེད་༎
བུ་གཅིག་འདྲ་བར་བློ་གཞག་བྱ་༎
ཐམས་ཅད་དྲི་མ་མེད་པར་བྱ་༎
ཆོས་རྣམས་ཐམས་ཅད་སྟོང་པ་བས་༎
དེ་ལ་དངོས་དང་རྟོག་པ་མེད་༎
ནམ་མཁའི་ངང་དུ་གནས་པ་ལ་༎
དེ་ལ་བཅོས་ཤིང་བསྒྱུར་དུ་མེད་༎
ཆོས་རྣམས་ཐམས་ཅད་མཚན་ཉིད་མེད་༎
སྣང་བ་ཐམས་ཅད་དངོས་མེད་པས་༎
ཡོད་དང་མེད་པ་ཐམས་ཅད་ཀུན་༎
མཚན་ཉིད་མེད་པས་མི་དམིགས་སོ་༎
འཇིག་རྟེན་འདས་དང་འཇིག་རྟེན་པ་༎
ཆོས་རྣམས་སྣ་ཚོགས་སྣང་བ་ཡང་༌༎
བདག་ལས་གཞན་པ་མ་ཡིན་པས་༎
ཀུན་ལ་སྨོན་ཅིང་ཆགས་སུ་མེད་༎
བྱང་ཆུབ་སེམས་རྣམས་ཐམས་ཅད་ནི་༎
ཤིན་ཏུ་བརྟག་དཀའ་གཏིང་ཟབ་པས་༎
རྟོག་གེའི་སྤྱོད་ཡུལ་དེ་མ་ཡིན་༎
མ་དམིགས་མི་དམིགས་དམིགས་སུ་མེད་༎
སེམས་ཉིད་དེ་ཉིད་ཇི་ལྟ་བུ་༎
བྱང་ཆུབ་དེ་ཉིད་སེམས་ཡིན་ནོ་༎
སེམས་དང་བྱང་ཆུབ་དབྱེར་མེད་པས་༎
སེམས་ཅན་མ་ལུས་ཐམས་ཅད་དང་༌༎
དུས་གསུམ་ཆོས་རྣམས་ཐམས་ཅད་ཡིན་༎
ཐམས་ཅད་མ་ལུས་ཆོས་སོ་ཅོག་། སེམས་དང་བྱང་ཆུབ་ཉིད་དུ་འུབ་༎
བོ་དྷི་ཆེན་པོས་དེ་སྐད་བཤད་༎
སྐྱེས་བུ་བློ་རྩལ་རབ་ལྡན་པས་༎
ཅི་ལའང་ཐོགས་པ་མེད་པར་བཤད་༎
སྤྱད་པ་ཉིད་ན་ཆགས་པ་མེད་༎
དུས་མཐའ་མེད་པར་མ་ཉམས་གནས་༎
འདི་ལྟར་སྣང་བ་ཐམས་ཅད་ལ་༎
མངོན་སུམ་ཚད་མས་རྟག་མཐོང་ཡང་༌༎
སྣང་བ་ཉིད་ན་དངོས་པོ་མེད་༎
དེ་བཞིན་ཡང་དག་ཉིད་དུ་རྟོགས་༎
གང་ཞིག་སྟོང་པའི་ངང་ཡོད་ཅེས་༎
མེད་པའི་རང་བཞིན་རྟོགས་པ་སྟེ་༎
རི་བོང་རྭ་དང་མོ་གཤམ་བུ་༎
ཚིག་ཙམ་གདགས་སུ་རུང་མོད་༄༅༎
ཀྱི་༎
ཐམས་ཅད་མིང་ཙམ་སྟོང་ཉིད་མེད་༎
ཐམས་ཅད་མ་ལུས་སྟོང་ཞེས་ཏེ་༎
དྲན་མེད་རྡོས་པ་མ་ཡིན་པས་༎
རྟོག་མེད་རང་བཞིན་འོད་གསལ་ཞིང་༌༎
འདི་ལྟར་སྣང་བ་ཐམས་ཅད་ཀུན་༎
གདོས་པོ་ཅན་གྱིས་ཆོས་མེད་དོ་༎
ཤེས་པ་འབའ་ཞིག་ཁོ་ནའོ་༎
ཐམས་ཅད་གཉིས་མེད་རྟོགས་གྱུར་ན་༎
དེ་ཉིད་དོན་དམ་དབྱིངས་ཡིན་ཏེ་༎
གཞན་ནས་བཙལ་ཞིང་བཞག་ཏུ་མེད་༎
ཡོད་ལས་བཙལ་ན་སྒྲོ་བཏགས་འགྱུར་༎
མེད་ལས་བཙལ་ན་སྐུར་བཏབ་སྟེ་༎
ཡོད་མེད་གཉིས་ལས་བཙལ་བྱས་ན་༎
དེ་ནི་ལུང་དུ་མ་བསྟན་འགྱུར་༎
རྣམ་པར་རྟོག་པ་མི་མངའ་སྟེ་༎
དེ་ཡིས་མི་མཁྱེན་ཅི་ཡང་མེད་༎
རྣལ་འབྱོར་ལྟ་བ་དེ་ལྟ་བུ་༎
ཚིག་གིས་སྔ་ཕྱི་ཡོད་མོད་ཀྱང་༌༎
དོན་གྱིས་ཅིག་ཆར་རྫོགས་པར་བསྒོམ་༎
དེ་ལྟ་བུ་ཡི་དོན་རྟོགས་ན་༎
འགྲོ་ཉལ་འདུག་སྡོད་ལོངས་སྤྱོད་ཀྱང་༌༎
ཐེག་ཆེན་བསྒོམ་ལས་ཉམས་པ་མེད་༎
གང་གིས་དོན་ལྟར་མ་རྟོགས་པའི་༎
བློ་ངན་མཉམ་པར་ཁུངས་ཕྱུང་ནས་༎
མ་རྟོགས་ལེ་ལོ་སྙོམ་ལས་བྱས་༎
དོན་མ་གྲུབ་པར་ངན་སོང་འགྲོ་༎
སེམས་ཀྱིས་མཉམ་པར་མ་རྟོགས་ན་༎
ཚིག་གི་མཉམ་པས་འཚང་མི་རྒྱ་༎
དེ་བས་དོན་ཚིག་ལྡན་པར་བྱོས་༎
འོན་ཏང་ཐེ་ཚོམ་མེད་པར་འགྲུབ་༎
རྣལ་འབྱོར་དོན་ཆེན་རྟོགས་པ་ཡིས་༎
དུས་མཐའ་མེད་པར་དེ་ལྟར་བསྒོམ་༎
ཡོན་ཏན་ནམ་མཁའི་མཐའ་དང་མཉམ་༎
སྤྱོད་ཡུལ་སངས་རྒྱས་ཉིད་དུ་གཅིག་། རྟག་ཏུ་བསོད་ནམས་ཚོགས་ཆེན་ལྡན་༎
བྱ་བྱེད་མེད་པའི་བརྩོན་འགྲུས་ཀྱིས་༎
དེས་ནི་བྱང་ཆུབ་སྙིང་པོ་ལེན་༎
ཞེས་གསང་བའི་ཚིག་ཏུའོ་༎
རྒྱུད་ཀྱི་རྒྱལ་པོ་སྒྱུ་འཕྲུལ་དྲྭ་བ་ལས་དབང
པོ་དང་ཡུལ་དུ་འདུས་པར་བསྟན་པའི་ལེའུ་སྟེ
སོ་གཅིག་པའོ་༎ ༎ དེ་ནས་དེ་བཞིན་གཤེགས
པ་གསང་བའི་སྙིང་པོ་དེ་ཁོ་ན་ཉིད་ངེས
པ་ལས་། སྔགས་འཆང་རྣམས་དོན་ཡོད་པར་བྱ་བའི་ཕྱིར་༎
ཐམས་ཅད་ཕྱག་རྒྱར་འདུས་ཤིང་ཕྱི་ནང་སྣོད་བཅུད་ཐམས་ཅད་ལ་།
འདི་ལྟར་བརྟགས་ཤིང་ཕྱག་རྒྱའི་དམ་ཚིག་བསྲུང་བ་དང་༌།
དམ་ཚིག་ནི་གནས་ཡིན་ནོ་༎
ཕྱག་རྒྱ་བསྡུས་ཤིང་སྤྲོས་པ་ཡང་འདི་ཡིན་ཏེ་༎
ཆེད་དུ་བརྗོད་པ་འདི་བརྗོད་དོ་༎
གསང་བ་དེ་ཉིད་ཁོ་ན་ལས་༎
བྱང་ཆུབ་མཆོག་འདི་བསྟན་པའོ་༎
མཉམ་པ་ཆེན་པོའི་དཀྱིལ་འཁོར་ནི་༎
ཕྱོགས་བཅུ་དུས་བཞི་མ་ལུས་པའི་༎
འདས་དང་མ་འདས་ཐམས་ཅད་ཀུན་༎
ཡེ་ནས་དབྱེར་མེད་དེ་བཞིན་ཉིད་༎
མཉམ་དང་མི་མཉམ་བྱ་བ་མིན་༎
དེ་བཞིན་ཉིད་ཀྱི་ངང་དུ་འུབ་༎
འཇིག་རྟེན་འདས་དང་འཇིག་རྟེན་པའི་༎
བརྗོད་པ་མ་ལུས་ཐམས་ཅད་ཀུན་༎
ཆོས་ཉིད་ངང་ལས་མ་གཏོགས་པ་༎
ལོག་རྟོག་ཉོན་མོངས་རྡུལ་ཙམ་མེད་༎
ཕྱག་རྒྱ་སྣ་ཚོགས་འོད་འབར་ཡང་༌༎
དེ་བཞིན་ཉིད་ལས་མ་གཡོས་ཏེ་༎
བདག་ཉིད་དབྱིངས་ལས་མི་གཞན་ཕྱིར་༎
མཉམ་ལ་མཉམ་པར་གནས་པ་ཡི་༎
རྣམ་གསུམ་ཚུལ་གྱིས་བསྒོམ་བྱས་༄༅༎
ཤིང་༌༎
ཕྱག་རྒྱ་སྐྱེད་ཅིང་ལོག་འདུལ་བ་༎
བྱ་བྱེད་མེད་པའི་ཚུལ་གྱིས་སུ་༎
ལས་རྣམས་རབ་ཏུ་རྫོགས་པར་བྱེད་༎
དེ་ལྟར་རྟོགས་ཤིང་རིགས་ཀྱི་མཆོག་། བདག་ཉིད
ཕྱག་རྒྱ་ཀུན་གྱི་བདག་། ཡེ་ནས་རང་བཞིན
འོད་གསལ་བས་༎ བྱང་ཆུབ་སྐྱེ་འཁྲུངས་རྒྱུ་ཡང་ཡིན་༎
འབྲས་བུ་ཡང་དག་ཉིད་དུའོ་༎
རྒྱུ་འབྲས་དབྱེར་མེད་རྡོ་རྗེའི་ས་༎
བཅུ་གསུམ་དོན་གྲུབ་བདེ་གནས་ས་༎
མཐར་ཕྱིན་གང་ལའང་མི་གནས་པའོ་༎
རང་བཞིན་ཕྱག་རྒྱ་ཆེན་པོ་ནི་༎
ཕྱི་ནང་སྣོད་བཅུད་ཐམས་ཅད་ཀུན་༎
ཐམས་ཅད་ཤེས་རབ་ངང་དུ་གནས་༎
རིགས་ལྔ་བདེ་གཤེགས་ཡབ་ཡུམ་དུ་༎
མ་བཅོས་ཡེ་ནས་དེ་ལྟར་གནས་༎
ཐབས་དང་ཤེས་རབ་ཉིད་ལ་རོལ་༎
དེ་ཉིད་མ་ཆགས་ཚོགས་ཆེན་པོ་༎
ཡང་དག་ཉིད་ལ་རབ་ཏུ་རྫོགས་༎
ལྷག་པའི་ཕྱག་རྒྱ་ཆེན་པོ་ནི་༎
ནང་གི་རྟགས་ནི་ཕྱིར་བྱུང་སྟེ་༎
མདོར་བསྡུས་ཕྱག་རྒྱ་དྲུག་པ་དང་༌༎
གཞན་ཡང་ཕྱག་རྒྱ་སྣ་ཚོགས་པ་༎
ལག་གི་འདུ་འཕྲོ་བསམ་ཡས་དང་༌༎
ཡན་ལག་སྟོབས་ཆེན་བསྒུལ་བསིགས་ཀུན་༎
ཉིད་ཀྱི་དབྱིངས་ལས་མ་གཡོས་ཀྱང་༌༎
རང་བཞིན་ཉིད་ཀྱིས་དེ་ལྟར་གནས་༎
འཇོམས་ཤིང་ཅིས་ཀྱང་མི་ཚུགས་པ་༎
རང་བྱུང་ཆེན་པོ་ལྷ་ཡི་ལྷ་༎
ཐམས་ཅད་ཀུན་ལ་འབིགས་པར་བྱེད་༎
དཔའ་བོ་ཞེས་ཀྱང་གདག་པར་བྱའོ་༎
ལས་དང་ལས་ཀྱིས་མི་གོས་པ་༎
གཉིས་མེད་དབྱིངས་ཀྱི་དོན་རྟོགས་ཤིང་༌༎
མ་ཆགས་པ་ལ་ཆགས་པ་དང་༌༎
ཤིན་ཏུ་རྣམ་པར་དག་པ་ཡི་༎
དེ་བཞིན་ཉིད་དབྱིངས་དཀྱིལ་འཁོར་ལ་༎
སྐུ་གསུང་ཐུགས་ལྡན་ཟད་མི་ཤེས་༎
ཡོན་ཏན་མི་ཟད་གཏེར་དུ་འགྱུར་༎
འདི་ནི་མི་ཟད་པར་ལྡན་པའོ་༎
སྐུ་གསུང་ལས་རྣམས་རྫོགས་བྱེད་པའོ་༎
རྣམ་པར་རྟོག་མེད་ཚུལ་གྱིས་ནི་༎
ཐམས་ཅད་ཀུན་ལ་ཆགས་མེད་རོལ་༎
གདུལ་བའི་དོན་ཆེན་བསམ་མི་ཁྱབ་༎
འཇོམས་དང་མ་ཆགས་ཀུན་འབྱུང་དང་༌༎
ཐམས་ཅད་དབང་བསྡུས་དོན་འགྲུབ་པ་༎
མ་ལུས་ཀུན་འདུས་རྣམ་པར་དག་། ཀུན་ནས་ཟླུམ་ཞིང་འོད་ཟེར་འཕྲོ་༎
རིགས་བཞི་མ་ལུས་ཐམས་ཅད་ཀུན་༎
མཉམ་རྫོགས་དབྱིངས་སུ་ཐམས་ཅད་འདུས་༎
རིགས་རྣམས་གཉིས་མེད་གཅིག་པ་སྟེ་༎
ལྷུན་གྲུབ་དཀྱིལ་འཁོར་ངང་ཉིད་དུ་༎
ཕྱག་རྒྱའི་དམ་ཚིག་མཚན་ཉིད་ནི་༎
ཐུགས་ཀྱི་རྟགས་སུ་བསྟན་པ་ཡིན་༎
དཔེར་ན་རྒྱལ་པོས་རྒྱས་བཏབ་ན་༎
སེམས་ཅན་ཀུན་གྱིས་ཡོངས་མི་འདའ་༎
དེ་བཞིན་མཉམ་ཉིད་ཕྱག་རྒྱ་ཡིན་༎
ཀུན་ལ་ཁྱབ་ཅིང་ཐམས་ཅད་སྣང་༌༎
སྐུ་གསུང་ཐུགས་ཀྱི་རྒྱས་བཏབ་ན་༎
བདུད་དང་མུ་སྟེགས་མང་པོ་ཀུན་༎
མི་མཐུན་ཕྱོགས་ཀྱིས་དབང་བྱར་མེད་༎
རྡོ་རྗེ་སེམས་དཔའི་རིགས་ངེས་ན་༎
འདི་ལྟ་བུ་ལ་རྟག་ཏུ་གནས་༎
དེ་ལྟ་བུ་ཡི་བློ་མེད་ན་༎
རྡོ་རྗེའི་རིགས་སུ་ཡོངས་མི་བཤད་༎
གསང་བའི་སྙིང་པོ་དེ་ཁོ་ན་ཉིད་ངེས་པ་ལས་།
ཕྱག་རྒྱའི་དམ་ཚིག་གི་ལེའུ་སྟེ་སོ་གཉིས་པའོ
༎ ༎ གསང་བའི་སྙིང་པོ་དེ་ཁོ་ན་ཉིད
༄༅༎ ངེས་པ་ལས་།
གླུ་གར་རྩེ་འཇོ་བྲོ་གར་གྱི་དམ་ཚིག་ཅེས་བྱ་བ་འདི་།
ངེས་པར་ཆེད་དུ་བརྗོད་པ་འདི་བརྗོད་དོ་༎
ཕྱོགས་བཅུ་མཐའ་ཡས་དུས་བཞི་ཡི་༎
ཐམས་ཅད་དབྱེར་མེད་མནྡ་ལའི་༎
ཉི་ཟླ་ཤར་བའི་གཞལ་ཡས་ལ་༎
པདྨ་ཆགས་མེད་གདན་བཏིང་ནས་༎
རིན་ཆེན་ཟད་མེད་ཕོ་བྲང་ས་༎
ཆེ་ཆུང་ཚད་ནི་དཔག་མེད་པའི་༎
བྱང་ཆུབ་བདེ་གསལ་དཀྱིལ་འཁོར་ལ་། བདེ་ལྡན་བྱང་ཆུབ་རབ་བཀོད་ནས་༎
མ་ལུས་ཀུན་བསྡུས་དབྱིངས་བསྡུས་ནས་༎
ལུས་བསྐྱོད་ཡན་ལག་བསྒུལ་བསིག་དང་༌༎
དབང་པོ་ལྔ་ཡི་ལྟ་སྤྱོད་ཀུན་༎
ཕྱག་རྒྱ་ཆེན་པོ་ཡིན་པར་བཤད་༎
གོང་གི་དཀྱིལ་འཁོར་གསལ་བསྒོམས་ནས་༎
བདག་ཉིད་དབྱིངས་ལས་མི་གཞན་ཕྱིར་༎
མཉམ་ལ་མཉམ་པར་གནས་པར་བསྒོམ་༎
བདག་ཉིད་ལྷ་ཡི་དཀྱིལ་འཁོར་དུ་༎
ལྷག་པའི་དཀྱིལ་འཁོར་གསལ་བསྒོམས་ནས་༎
བྲོ་ཐབས་གར་གྱི་ཕྱག་རྒྱ་དང་༌༎
གླུ་དབྱངས་ཚིག་གི་སྒྲ་བསྒྲགས་ཤིང་༌༎
ཕྱོགས་བཅུའི་སྐྱེ་གནས་མ་ལུས་ཀུན་༎
རྡོ་རྗེ་ལྷུན་གྲུབ་སྐུ་མཐོང་ཞིང་༌༎
ཆོས་ཀྱི་དུང་ཆེན་སྒྲ་ཡང་ཐོས་༎
སྒྲིབ་གཉིས་བྱང་ནས་བྱང་ཆུབ་འགྲུབ་༎
བདེ་མཐོང་རྙེད་པ་གྲགས་འགྱུར་བ་༎
བསོད་ནམས་ཚོགས་ཆེན་འགྲུབ་པར་འགྱུར་༎
ཐབས་དང་ཤེས་རབ་ལྡན་གྱུར་ནས་༎
ཐམས་ཅད་དབྱེར་མེད་དབྱིངས་སུ་སྦྱོར་༎
གཉིས་མེད་དབྱིངས་གྱུར་བྱང་ཆུབ་སེམས་༎
འོད་ཟེར་འབར་བས་ཕྱོགས་བཅུར་གསལ་༎
སངས་རྒྱས་ཞིང་སྦྱང་རིག་འཛིན་བསྐུལ་༎
ངན་སོང་གསུམ་རྣམས་དག་པར་བྱེད་༎
ཐབས་དང་ཤེས་རབ་ལྡན་གྱུར་ནས་༎
སངས་རྒྱས་དཀྱིལ་འཁོར་མ་ལུས་འབྱུང་༌༎
རྒྱུར་བྱས་འབྲས་བུ་སྨིན་གྲུབ་ན་༎
དཀྱིལ་འཁོར་བཞི་བཅུ་རྩ་གཉིས་རྫོགས་༎
བདེ་བའི་ཐབས་ཆེན་ཐབས་ཀྱི་མཆོག་། ཤེས་རབ་བདེ་མཆོག་བརྟན་ལྡན་རྫོགས་༎
རྡོ་རྗེ་དྲིལ་བུ་ཡང་དག་ལྡན་༎
རཀྟ་བྱང་ཆུབ་དུམ་གཅིག་འབར་༎
གཉིས་མེད་ཟུང་དུ་འབྲེལ་གྱུར་ན་༎
བདེ་གཤེགས་དཀྱིལ་འཁོར་མ་ལུས་འབྱུང་༌༎
རྣལ་འབྱོར་ཐབས་དང་ཤེས་རབ་ལྡན་༎
རྒྱན་མཆོག་མཛེས་པས་ཀུན་བརྒྱན་ནས་༎
ཏིང་འཛིན་འོད་འབར་གསལ་བསྒོམས་ཏེ་༎
ཕྱོགས་བཅུ་གང་འབར་དཀྱིལ་འཁོར་སྤྲོ་༎
མ་ལུས་དཀྱིལ་འཁོར་བདག་ཉིད་ཆེ་༎
མི་དམིགས་དབྱིངས་ནས་དཀྱིལ་འཁོར་མཆོད་༎
སྤྱན་གྱིས་གཟིགས་དང་སྙན་གྱིས་གསན་༎
དྲི་དང་རོ་དང་རེག་བྱའི་གནས་༎
ཐབས་དང་ཤེས་རབ་ཉིད་གནས་ཤིང་༌༎
བདེ་མཆོག་རོ་ཡིས་ཚིམས་པར་བྱེད་༎
སྤྱོད་བཞིན་ཆགས་དང་གཉིས་མེད་པར་༎
ཚོགས་ཆེན་དག་ཀྱང་རྫོགས་པར་ལྡན་༎
བྷྲུམ་དང་ཙཀྲའི་དཀྱིལ་འཁོར་དུ་༎
ཉི་ཟླ་འཁྲུགས་པའི་ས་གཞི་ལ་༎
མ་ཆགས་པདྨའི་གདན་བཏིང་ནས་༎
ཐབས་དང་ཤེས་རབ་ཆགས་མེད་ཚུལ་༎
ཡན་ལག་དབང་པོ་ཐམས་ཅད་ཀུན་༎
རང་བཞིན་ཡོངས་ཀྱིས་དག་པ་དང་༌༎
ཏིང་འཛིན་དེ་བཞིན་གཤེགས་པ་ལྔའོ་༎
ཡེ་༄༅༎
ནས་མ་བཅོས་ཡོངས་ཀྱིས་ཏེ་༎
ལྷག་པའི་ཏིང་འཛིན་དཀྱིལ་འཁོར་གྱིས་༎
དབུ་ལ་དེ་བཞིན་གཤེགས་པའི་འཁོར་༎
ཡན་ལག་བཞི་ལ་རིགས་བཞིའི་འཁོར་༎
ཁ་དོག་དབྱིབས་དང་ཕྱག་རྒྱ་དང་༌༎
ཐབས་དང་ཤེས་རབ་གསལ་བསྒོམས་ཏེ་༎
ཕྱོགས་བཅུར་སྤྲོ་ཞིང་ངན་སོང་སྦྱོང་༌༎
གནས་སུ་བསྡུ་ཞིང་དཀྱིལ་འཁོར་བསྟིམ་༎
འདས་དང་མ་འདས་ཐམས་ཅད་ཀུན་༎
བདེ་གཤེགས་ཞིང་དུ་རྣམ་པར་སྦྱང་༌༎
ཡན་ལག་ཆེན་པོ་ལྔ་བསྐྱོད་ན་༎
རིགས་ལྔའི་དཀྱིལ་འཁོར་མ་ལུས་གཡོ་༎
འགྲོ་ལྔ་བྱང་ཆུབ་ལམ་དུ་འཛུད་༎
སྙིགས་མ་ལྔ་ཡང་རྣམ་པར་དག་། བཟང་མཛེས་ལེགས་པའི་གོས་བགོས་ན་༎
འོད་ཟེར་སྣ་ཚོགས་འཕྲོ་བར་འགྱུར་༎
དེ་ནས་མཐར་ཐུག་མེད་པའི་བར་༎
ཡེ་ཤེས་ལྔ་ཡིས་བརྒྱན་པར་འགྱུར་༎
སྐྱེས་བུ་བློ་རྩལ་རབ་ལྡན་པས་༎
རྟག་ཏུ་དཀྱིལ་འཁོར་དེ་ལྟར་བསྒོམ་༎
ཚིག་ཙམ་མ་ཡིན་བློ་གཏིང་གི་༎
བདག་དང་དབྱེར་མེད་ཉིད་དུའོ་༎
ཐབས་དང་ཤེས་རབ་ལྡན་གྱུར་ནས་༎
ཤར་གྱི་ཕྱོགས་སུ་ཁ་བལྟས་ཏེ་༎
སེང་གེའི་སྟབས་ཆེན་མཆོངས་པར་བྱ་༎
ལྕེ་དཀྱིལ་ཡི་གེ་ཧྲིཧབསྒོམས་ནས་༎
ལྕེ་ནི་འབུམ་ཕྲག་བསམ་ཡས་དང་༌༎
ཧྲིཧྱང་བསམ་གྱིས་མི་ཁྱབ་སྤྲོ་༎
ཕྱོགས་བཅུ་དུས་བཞི་བསམ་ཡས་སུ་༎
གསུང་གི་དཀྱིལ་འཁོར་འོད་འབར་བ་༎
གསུང་གཅིག་དཀྱིལ་འཁོར་ཡན་ལག་ནི་༎
བསམ་གྱིས་མི་ཁྱབ་ཀུན་ཏུ་གྲགས་༎
སྒྲ་དང་མིང་ཚིགས་སོ་སོར་གསལ་༎
ལྗགས་ཀྱི་དབང་པོ་བཀྲམ་ནས་གསུངས་༎
ཐར་དང་མ་ཐར་གཉིས་ཀ་བརྗོད་༎
ངེས་པ་ཁོ་ན་ཡང་དག་ཏུ་༎
དེ་བཞིན་ཉིད་ཀྱིས་ཡོངས་མ་གསུངས་༎
རྣ་བའི་དབང་པོའི་དཀྱིལ་འཁོར་དུ་༎
ཏྲམ་གི་ཡིག་འབྲུ་གསལ་བསྒོམས་ནས་༎
རྣ་དཀྱིལ་ཕྱོགས་བཅུ་དུས་བཞི་ཡི་༎
མཐའ་ཡས་བསམ་གྱིས་མི་ཁྱབ་སྤྲོ་༎
ཏྲམ་ཡང་བསམ་ཡས་འོད་འཕྲོ་འབར་༎
ཕྱོགས་དུས་དཀྱིལ་འཁོར་མ་ལུས་ཐོས་༎
འགྲོ་དྲུག་འཁོར་བའི་གནས་ཀྱང་ཐོས་༎
སྒྲ་དང་ཐོས་པ་གཉིས་མེད་པའོ་༎
དེ་བཞིན་དྲི་དང་རོ་རེག་རྣམས་༎
སོ་སོའི་མཚན་ཉིད་གསལ་བསྒོམས་ནས་༎
ཡིག་འབྲུའི་སྙིང་པོ་དེ་བཞིན་དགོད་༎
སངས་རྒྱས་དཀྱིལ་འཁོར་མ་ལུས་དང་༌༎
འགྲོ་དྲུག་མ་ལུས་ཐམས་ཅད་ཀུན་༎
ཆགས་པ་མེད་པའི་ཚུལ་གྱིས་རོལ་༎
དྲི་ལ་སོགས་པ་བདེ་མཆོག་གིས་༎
ཀུན་ལ་ཚིམ་པར་ཡང་དག་མཆོད་༎
འགྲོ་དྲུག་མ་ལུས་ཐམས་ཅད་ལ་༎
ཇི་ལྟར་འཚམས་པའི་དོན་ཡང་བྱེད་༎
ཐབས་མཁས་ཐུགས་རྗེ་དེ་ལྟར་སྟོན་༎
ཀུན་བྱས་བྱང་ཆུབ་ཉིད་དུའོ་༎
དེ་བཞིན་རིགས་དང་རྡོ་རྗེའི་རིགས་༎
མ་ཆགས་ལ་སོགས་ཤེས་རབ་ལྡན་༎
གཙོ་བོ་ལྔ་དང་གཙོ་མོ་ལྔ་༎
ཐབས་དང་ཤེས་རབ་ལྡན་བསྒོམས་ཏེ་༎
ཚོམ་བུ་གཅིག་གམ་ཡང་ན་གསུམ་༎
ལྔ་ཡི་དཀྱིལ་འཁོར་རབ་བསྒོམས་ཏེ་༎
ཐབས་དང་ཤེས་རབ་ཕན་ཚུན་དུ་༎
ལྷ་གསལ་འོད་འཕྲོ་བསྟིམ་བྱས་ཏེ་༎
དཀྱིལ་འཁོར་འོད་ཟེར་འབར་བར་༄༅༎
བསྒོམ་༎
ཏིང་འཛིན་ཤིན་ཏུ་གསལ་བསྒོམས་ནས་༎
བདག་དང་ཕྱོགས་བཅུ་དབྱེར་མེད་པར་༎
གཉིས་སུ་མེད་པར་བསྒོམ་པར་བྱའོ་༎
དེ་ནས་ཐབས་དང་ཤེས་རབ་གཉིས་༎
བལྟ་སྤྱོད་ཡ་ཆར་མ་གྱུར་པར་༎
དཀྱིལ་འཁོར་དག་ལ་གསལ་བསྒོམས་ནས་༎
དབུས་ནས་ཤར་ཕྱོགས་ཁ་བལྟས་ནས་༎
རྐང་པའི་སྟབས་ཆེན་བསྐྱོད་བྱས་ཤིང་༌༎
ལག་གི་འདུ་བྱེད་ཀུན་བསྐྱོད་ནས་༎
བྲོ་དང་གར་གྱི་ཕྱག་རྒྱར་བྱ་༎
དཀྱིལ་འཁོར་འོད་ཟེར་དཀར་འཕྲོ་བ་༎
བྱང་ཆུབ་སེམས་དཔའ་རྣམ་པར་དག་། ཤིན་ཏུ་གསལ་དང་འོད་ཟེར་འབར་༎
ཐབས་དང་ཤེས་རབ་བདེ་འགྲུབ་ཤོག་། ཅིས་ཀྱང་མི་ཚུགས་རྡོ་རྗེ་ཡིས་༎
བདུད་བཞི་དག་ནི་འཇོམས་པར་བྱེད་༎
ཐེག་མཆོག་རྡོ་རྗེའི་རིགས་འཛིན་ས་༎
ཐབས་དང་ཤེས་རབ་བདེ་འགྲུབ་ཤོག་། བདག་ཉིད་རིག་པའི་རྡོ་རྗེ་ཡིས་༎
ཉོན་མོངས་སྡུག་བསྔལ་མེད་པར་ཤོག་། མེ་ལོང་ལྟ་བུའི་ཡེ་ཤེས་ཀྱིས་༎
ཐབས་དང་ཤེས་རབ་གསལ་འགྱུར་ཤོག་། ཉོན་མོངས་སྡུག་བསྔལ་རྩད་བཅད་ནས་༎
མ་རིག་མུན་པ་མེད་པར་བྱེད་༎
ཐུགས་རྗེའི་འོད་ཟེར་ཉི་ཤར་བར་༎
ཐབས་དང་ཤེས་རབ་འོད་འབར་ཤོག་། ཤིན་ཏུ་སྲ་ཞིང་སྐྱེ་ཤི་མེད་༎
རྡོ་རྗེའི་ཐུགས་རྗེ་རོལ་སྟོན་པ་༎
འགྲོ་ལ་ཐུགས་རྗེ་ཡོངས་ཀྱིས་འབྱུང་༌༎
ཐབས་དང་ཤེས་རབ་བྱམས་ལྡན་ཤོག་། ཐབས་དང་ཤེས་རབ་ལྡན་གྱུར་པས་༎
ཡོན་ཏན་ཕྱོགས་སུ་ཁ་བསྟན་ཏེ་༎
ལུས་བསྐྱོད་ཡན་ལག་བསྒུལ་བསིགས་ནས་༎
སྟབས་ཆེན་དག་ཀྱང་བརྡུང་བར་བྱ་༎
དཀྱིལ་འཁོར་མ་ལུས་འབྱུང་བའི་གཏེར་༎
ཟད་མེད་ནོར་བུ་རིན་པོ་ཆེ་༎
མ་ལུས་ཀུན་གྱི་རེ་བ་སྐོང་༌༎
ཐབས་དང་ཤེས་རབ་བདེ་འགྲུབ་ཤོག་། ནམ་མཁའི་དཀྱིལ་གྱི་མདོག་བསྟན་པ་༎
ཡང་ན་ཐམས་ཅད་གསེར་བཙོ་མ་༎
དཀྱིལ་འཁོར་བསམ་ཡས་ཟད་མི་ཤེས་༎
ཐབས་དང་ཤེས་རབ་མྱུར་འགྲུབ་ཤོག་། ཡོན་ཏན་རིན་ཆེན་བསམ་ཡས་ཀྱང་༌༎
ཐམས་ཅད་མཉམ་པའི་ངང་གནས་ནས་༎
དེ་བཞིན་མཉམ་ཉིད་ཡེ་ཤེས་ཏེ་༎
ཐབས་དང་ཤེས་རབ་མཉམ་འགྱུར་ཤོག་། བདེ་གཤེགས་ཡོན་ཏན་རྨད་པོ་ཆེ་༎
ཡེ་ནས་ཆགས་མེད་བྱང་ཆུབ་ཞིང་༌༎
ཡང་དག་ཉིད་དུ་ཐམས་ཅད་གནས་༎
ཐབས་དང་ཤེས་རབ་མྱུར་འགྲུབ་ཤོག་། ཐབས་དང་ཤེས་རབ་ལྡན་གྱུར་པས་༎
ནུབ་ཕྱོགས་སུ་ནི་ཁ་བལྟས་ནས་༎
ཡན་ལག་དང་པོ་བསྐྱོད་བྱས་ཏེ་༎
གར་རྣམས་ཤིན་ཏུ་གསལ་བྱས་ནས་༎
སྟབས་ཆེན་དག་ཀྱང་བརྡུང་བར་བྱ་༎
ཆོས་རྣམས་མ་ལུས་ཀུན་སྤྱོད་ཀྱང་༌༎
པདྨ་ལ་ནི་འདམ་བཞིན་ནོ་༎
ཆགས་པ་མེད་པའི་ཚུལ་གྱིས་གནས་༎
ཐབས་དང་ཤེས་རབ་བདེ་འགྲུབ་ཤོག་། ལས་དང་ཉོན་མོངས་ནུབ་གྱུར་པའི་༎
བག་ཆགས་མཚན་མ་རྡུལ་ཙམ་མེད་༎
ཐབས་དང་ཤེས་རབ་མྱུར་འགྲུབ་ཤོག་། བྱང་ཆུབ་ཆགས་མེད་དཀྱིལ་འཁོར་ནི་༎
གང་ནས་མ་འོངས་ཉིད་ཀྱི་དབྱིངས་༎
མི་གནས་ཚུལ་གྱིས་དབྱིངས་ན་༄༅༎
བཞུགས་༎
ཐབས་དང་ཤེས་རབ་མྱུར་འགྲུབ་ཤོག་། ཐབས་དང་ཤེས་རབ་ལྡན་གྱུར་པས་༎
བྱང་ཕྱོགས་སུ་ནི་ཁ་བལྟས་ཏེ་༎
ལུས་བསྐྱོད་ཡན་ལག་གར་བྱེད་ཅིང་༌༎
ཕྱག་རྒྱ་སོ་སོར་གསལ་གྱུར་ནས་༎
རྐང་པའི་སྟབས་ཆེན་བརྡུང་བར་བྱ་༎
ཡང་དག་རྟོགས་པའི་ཤེས་རབ་ཀྱིས་༎
བསྐལ་པ་བསམ་གྱིས་མི་ཁྱབ་པའི་༎
སྒྲིབ་པ་ཐམས་ཅད་བྱང་བྱས་ནས་༎
ཐབས་དང་ཤེས་རབ་མྱུར་འགྲུབ་ཤོག་། སྐུ་གསུང་ཐུགས་ཀྱི་བྱིན་རླབས་ཀྱིས་༎
བདུད་བཞི་བཅོམ་ནས་མི་མཐུན་བསལ་༎
བྱ་བྱེད་མེད་ལ་དོན་རྣམས་འགྲུབ་༎
ཐབས་དང་ཤེས་རབ་མྱུར་འགྲུབ་ཤོག་། ཐམས་ཅད་མ་ལུས་རྫོགས་བྱེད་པ་༎
སྣ་ཚོགས་མ་ལུས་འགྱུར་བའོ་༎
ལྗང་གུའི་ཚུལ་དུ་མདོག་བསྟན་པ་༎
ཐབས་དང་ཤེས་རབ་མྱུར་འགྲུབ་ཤོག་། ཐམས་ཅད་མ་ལུས་དོན་གྲུབ་པ་༎
ལས་རྣམས་མ་ལུས་རྫོགས་པར་བྱེད་༎
ནན་ཏན་ཆེན་པོའི་བྱ་བ་རྫོགས་༎
ཐབས་དང་ཤེས་རབ་མྱུར་འགྲུབ་ཤོག་། སྡུག་བསྔལ་དྲྭ་བ་ཚར་བཅད་དེ་༎
དཀྱིལ་འཁོར་མ་ལུས་ཀུན་བྱས་ཀྱང་༌༎
གང་ནས་མ་འོངས་གར་མི་འགྲོ་༎
ཐབས་དང་ཤེས་རབ་མྱུར་འགྲུབ་ཤོག་། བདེ་གཤེགས་མ་ལུས་ཐམས་ཅད་ཀུན་༎
ཕྱོགས་དུས་ཀུན་ཏུ་བདག་ཉིད་ཆེ་༎
མི་དམིགས་ཐུགས་ཀྱི་དཀྱིལ་འཁོར་དུ་༎
མ་ལུས་ཀུན་འདུས་རྣམ་པར་དག་། ཐབས་ཆེན་དཀྱིལ་འཁོར་ཡང་དག་པས་༎
བདེ་གཤེགས་ཀུན་ལ་རྣམ་པར་འཕྲོ་༎
ཐབས་དང་ཤེས་རབ་ལྡན་པ་ཡིས་༎
བདེ་བའི་དཀྱིལ་འཁོར་མཁས་པས་བསྡུ་༎
ཐམས་ཅད་མ་ལུས་རིགས་བཞི་ཡི་༎
ནང་དུ་མ་འདུས་གང་ཡང་མེད་༎
དེ་ཉིད་བདེ་གཤེགས་དཀྱིལ་འཁོར་ཉིད་༎
ཐབས་དང་ཤེས་རབ་བདེ་གྲུབ་ཤོག་། རིགས་ལྔའི་དཀྱིལ་འཁོར་དབུས་བསྡུས་ཤིང་༌༎
ཡེ་ཤེས་ལྔ་ཡི་འོད་ཟེར་འཕྲོ་༎
ཕྱོགས་བཅུ་གསལ་བར་གང་གྱུར་ནས་༎
ཐབས་དང་ཤེས་རབ་འོད་འབར་ཤོག་། དེ་བཞིན་རིགས་མཆོག་འཛིན་པ་ཡི་༎
ཐམས་ཅད་མ་ལུས་དབྱིངས་བསྡུས་ཏེ་༎
ཐམས་ཅད་ཀུན་ཏུ་བཟང་པོར་སྟོན་༎
ཐབས་དང་ཤེས་རབ་གཙོར་འགྲུབ་ཤོག་། ཐུགས་རྗེ་ཆེན་པོའི་བྱིན་རླབས་ཀྱིས་༎
ཕྱོགས་དུས་གནས་པ་མ་ལུས་ལ་༎
ཆོས་ཀྱི་འཁོར་ལོ་ཆེན་པོ་བསྐོར་༎
ཐབས་དང་ཤེས་རབ་མཆོག་འགྲུབ་ཤོག་། འགྲོ་བ་མ་ལུས་ཐམས་ཅད་ལ་༎
དེ་བཞིན་ཉིད་ཀྱི་རྒྱུ་ཡོད་པས་༎
མ་མཐོང་རྨོངས་ལ་ནམ་མཁའི་མདོག་། ཐབས་དང
ཤེས་རབ་དབྱིངས་འགྲུབ་ཤོག་། སྐུ་ནི་སྣ་ཚོགས
ཅིར་ཡང་སྣང་༌༎ ཐབས་ཆེན་རྣམས་ལ་མཉམ་པའི་ཚུལ་༎
ཉན་ཐོས་རྣམས་ལ་དགྲ་བཅོམ་ཚུལ་༎
རང་རྒྱལ་རྣམས་ལ་བསེ་རུའི་ཚུལ་༎
ཕ་རོལ་ཕྱིན་རྫོགས་ཤཀྱའི་ཚུལ་༎
ལྷ་མི་རྣམས་ལ་དགེ་བཅུའི་ཚུལ་༎
དུད་འགྲོ་རྣམས་ལ་ཨེ་ན་ཡ་༎
གཞན་ཡང་འགྲོ་བ་ཐམས་ཅད་ལ་༎
ཇི་ལྟར་འདུལ་བ་བཞིན་དུ་སྟོན་༎
དེ་ལྟ་བུ་ཡི་སྐུར་སྟོན་པ་༎
ཐབས་དང་ཤེས་རབ་སྐུ་འགྲུབ་ཤོག་། ཐབས་དང་ཤེས་རབ་ལྡན་༄༅༎
བསྒོམས་ནས་༎
རྒྱན་ལྔ་ཡིས་ནི་རྣམ་པར་བརྒྱན་༎
ཡན་ལག་ལྔ་ལ་དཀྱིལ་འཁོར་དགོད་༎
ཡེ་ཤེས་རྒྱན་གྱིས་བྲོ་ཡང་བརྡུང་༌༎
གཉིས་མེད་དཀྱིལ་འཁོར་ཟླུམ་པོའི་ཚུལ་༎
མཐའ་དབུས་མེད་པའི་དཀྱིལ་འཁོར་དུ་༎
ལྷུན་གྲུབ་ཚོགས་ཆེན་བྱང་ཆུབ་ཏུ་༎
ཐབས་དང་ཤེས་རབ་མྱུར་འགྲུབ་ཤོག་། ཆོས་དབྱིངས་དམ་པ་བདག་མེད་པ་༎
མི་དམིགས་དབྱིངས་སུ་མ་ལུས་འདུས་༎
མཉམ་དང་མི་མཉམ་དབྱེར་མེད་པས་༎
ཐབས་དང་ཤེས་རབ་དབྱིངས་འགྲུབ་ཤོག་། བདེ་གཤེགས་དཀྱིལ་འཁོར་དབུ་བསྐྱོད་ན་༎
སངས་རྒྱས་ཞིང་ཁམས་མ་ལུས་གཡོ་༎
ལག་གི་འདུ་བྱེད་བསྒུལ་བསྐྱོད་ན་༎
རིག་འཛིན་ཞིང་ཁམས་དག་པར་བྱེད་༎
རྐང་ཆེན་དག་གིས་སྟབས་མཆོངས་ན་༎
འགྲོ་དྲུག་གནས་རྣམས་སྟོངས་པར་བྱེད་༎
སྤྱན་གྱིས་ཕྱོགས་བཅུར་བལྟས་བྱས་ན་༎
བདུད་བཞིའི་དཔུང་རྣམས་ཕམ་པར་བྱེད་༎
ཐབས་དང་ཤེས་རབ་མ་ལུས་ཀུན་༎
དེ་ལྟ་བུ་ཡི་དོན་འགྲུབ་ཤོག་། ཐམས་ཅད་མ་ལུས་དེ་བཞིན་ཏེ་༎
དེ་ནི་གང་ཡང་མི་དམིགས་ལ་༎
སྐྱེ་དང་འགག་དང་གནས་པ་དང་༌༎
འོང་དང་འགྲོ་བའི་དངོས་པོ་མེད་༎
རྣལ་འབྱོར་བྲོ་གར་རྩེད་འཇོ་དང་༌༎
སྣ་ཚོགས་བྱེད་ལ་བྱས་པ་མེད་༎
དེ་ཉིད་རྣམ་པ་སྣ་ཚོགས་པའི་༎
རྣལ་འབྱོར་ལས་རྣམས་འགྲུབ་པར་ཤོག་། ཐབས་དང་ཤེས་རབ་ཐམས་ཅད་ཀྱིས་༎
དེ་ལྟ་བུ་ཡིས་ལོངས་སྤྱོད་ན་༎
སངས་རྒྱས་དཀྱིལ་འཁོར་མ་ལུས་མཉེས་༎
སྲིད་གསུམ་འགྲོ་བ་ཐམས་ཅད་ལ་༎
དགའ་བ་ཆེན་པོས་ཁྱབ་པར་འགྱུར་༎
ལུས་མ་སྤངས་པར་རིག་འཛིན་ས་༎
ཡུན་རིང་ཆོས་ཀྱི་བདེ་སྤྱད་ནས་༎
བླ་མེད་རྡོ་རྗེ་སེམས་དཔའ་ཡིས་༎
དཔེ་བྱད་མཚན་གྱིས་རྣམ་པར་བརྒྱན་༎
མངོན་ཤེས་དྲུག་ལྡན་ཐམས་ཅད་མཁྱེན་༎
ཚོགས་ཆེན་གཉིས་ཀྱང་རྫོགས་པར་རོལ་༎
སངས་རྒྱས་ཞིང་ལ་དབང་བསྒྱུར་ཏེ་༎
སྤྱོད་ཡུལ་ཀུན་ཏུ་མནྡ་ལ་༎
ཇི་ལྟར་དམིགས་པ་བཞིན་དུ་འགྲུབ་༎
རྣལ་འབྱོར་ལས་སུ་རུང་རྣམས་ཀྱིས་༎
དེ་ལྟ་བུ་ཡིས་ལས་རྣམས་བྱ་༎
འབྲས་བུ་མངོན་དུ་མ་གྱུར་ཀྱང་༌༎
ལུས་ངག་ཡིད་ལ་དབང་ཐོབ་ནས་༎
སངས་རྒྱས་འབྱུང་དང་སྐལ་མཉམ་འགྱུར་༎
ཐེག་པ་དམན་པར་ཡོངས་མི་བྱེད་༎
ངན་སོང་གསུམ་དུ་ཡོངས་མི་ལྟུང་༌༎
གནས་ངན་ལོངས་སྤྱོད་མི་བདེ་བའི་༎
གནས་ངན་ས་རུ་ཡོངས་མི་ལྟུང་༌༎
རྡོ་རྗེའི་ཐེག་མཆོག་བརྗེད་མི་འགྱུར་༎
ཚེ་རིང་བདེ་བ་ཕུན་སུམ་ཚོགས་༎
ལུས་བྱད་བཟང་ཞིང་ཡན་ལག་རྫོགས་༎
དབང་པོ་ཚང་ཞིང་ལྷག་ཆད་མེད་༎
སྐད་གདངས་སྙན་ཞིང་འགྲོ་དོན་བྱེད་༎
བདག་གིས་ལོངས་སྤྱོད་ཐམས་ཅད་ཀུན་༎
གཞན་ལ་གནོད་པ་མེད་པར་འགྲུབ་༎
ཚན་པོ་ཆེ་ཡི་མཐུ་སྟོབས་ལྡན་༎
འགྲོ་བའི་དོན་དུ་ཡང་དག་བྱེད་༎
གཞན་ལ་གནོད་པ་ཡོངས་མི་བྱེད་།
སྙིང་རྗེ་ཆེ་ཞིང་ཤེས་རབ་ལྡན་༎
མཐུ་སྟོབས་ཆེ་ཞིང་ཐབས་ལྡན་པ་༎
བདག་དང་གཞན་དོན་རྫོགས་པར་སྤྱོད་༎
མཐར་ནི་སྐྱེ་ཤི་༄༅༎
མེད་པའི་ས་༎
སངས་རྒྱས་ཡོན་ཏན་རིན་པོ་ཆེ་༎
བཀོད་པའི་གཞལ་ཡས་ཐམས་ཅད་ལ་༎
དབང་བསྒྱུར་སྤྱོད་པའི་དངོས་གྲུབ་ཐོབ་༎
རྣལ་འབྱོར་གང་ཞིག་འདི་འདྲའི་དོན་༎
ལྗགས་ཀྱི་དབང་པོ་བཀྲམ་ནས་ནི་༎
གསང་དོན་ངེས་པའི་དོན་སྟོན་པ་༎
བླ་མེད་མཆོག་ཏུ་འགྲུབ་པར་ཤོག་། བླ་མེད་བྱང་ཆུབ་ཐོར་ཚུགས་ཅན་༎
ཤིན་ཏུ་བསྟན་པའི་རི་བོ་གནས་༎
མུ་སྟེགས་རླུང་གིས་ཚུགས་མི་འགྱུར་༎
ཐེག་མཆོག་རྡོ་རྗེ་དེ་ལྟ་བུ་༎
དཀྱིལ་འཁོར་མི་ཟད་འབྱུང་བའི་གཏེར་༎
ཡིད་བཞིན་ནོར་བུ་རིན་པོ་ཆེ་༎
བྱི་དོར་བྱས་ཤིང་ཤིན་ཏུ་གསལ་༎
བསྐལ་པ་གྲངས་མེད་གནས་གྱུར་ཀྱང་༌༎
སྐུ་ནི་ཤིན་ཏུ་གཞོན་པའི་ཚུལ་༎
སྐྱེ་ཤི་མེད་པ་རྡོ་རྗེ་ཡི་༎
ཐམས་ཅད་འབྱུང་བའི་གཏེར་ཡིན་ཏེ་༎
ཡོན་ཏན་ཕུན་སུམ་ཚོགས་དང་ལྡན་༎
བླ་མེད་བྱང་ཆུབ་འགྲུབ་འགྱུར་ནས་༎
ཡེ་ཤེས་རྡོ་རྗེ་འགྲུབ་པར་ཤོག་། ཚོགས་ཆེན
གཉིས་ཀྱང་རྫོགས་གྱུར་ཅིག་། ཐམས་ཅད་ཀུན་གྱི
སྟོན་པ་པོ་༎ ཐམས་ཅད་མཁྱེན་པའི་གོ་འཕང་བརྙེས་༎
སངས་རྒྱས་ཞིང་ལ་དབང་བྱེད་ཤོག་། དེ་རྟོགས་ཀུན་ཀྱང་རྡོ་རྗེའི་རིགས་༎
སྐུ་གསུང་ཐུགས་ཀྱང་འགྲུབ་པར་ཤོག་། རྣལ་འབྱོར་ཐབས་དང་ཤེས་རབ་ཏུ་༎
ལྡན་པ་རྣམས་ཀྱིས་དུས་ཐམས་ཅད་༎
འདོད་པའི་ཡོན་ཏན་ལྔ་སྤྱད་ཅིང་༌༎
གླུ་དང་གར་དང་བྲོ་ཐབས་བྱའོ་༎
གསང་བའི་སྙིང་པོ་དེ་ཁོ་ན་ཉིད་ངེས་པ་ལས་།
བྲོ་གར་རྩེད་འཇོའི་ལེའུ་སྟེ་སོ་གསུམ་པའོ་༎
༎ སྒྱུ་འཕྲུལ་དྲྭ་བ་ལེའུ་སྟོང་ཕྲག་བརྒྱ་པ
ལས་མཚན་ཉིད་དང་ལུང་གི་སྤྱི་གསང་བའི་སྙིང
པོ་དེ་ཁོ་ན་ཉིད་ངེས་པ་ལས་སྒྱུ་འཕྲུལ
