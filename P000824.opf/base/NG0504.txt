(༡༣)༄༅༎ ལྟུང་༌༎
བདེན་པའི་ལམ་ཞུགས་ཞི་བ་འཐོབ་༎
འཁོར་བ་སྤངས་ནས་མྱང་འདས་དོན་༎
དགེ་འདུན་རྗེས་སུ་དྲན་པས་འབྱུང་༌༎
བསྟན་པའི་རྒྱལ་མཚན་འཛིན་པ་ལ་༎
ལུས་ཀྱི་བྱ་བ་གཙོ་བའི་ཕྱིར་༎
བྱ་བ་རྒྱུད་ཅེས་རྒྱལ་བས་གསུངས་༎
ཐེག་པ་སྣ་ཚོགས་གདུལ་བྱའི་བློ་༎
སྡེ་སྣོད་མ་མོའི་ཚོགས་རྣམས་ལས་༎
བློ་དམན་ཕལ་གྱིས་རྟོགས་བྱའི་ཕྱིར་༎
བསྟན་པའི་སྙིང་པོ་རྒྱུད་འདི་ཉིད་༎
དགྲ་བཅོམ་ཆོས་ཀྱི་སྤྱན་ལ་གཏད་༎
གཙུག་ལག་ཁང་སྐྱོང་མཆོད་བྱས་ནས་༎
མི་ནུབ་འཛམ་བུ་གླིང་དུ་དར་༎
དེ་ཚེ་ལྷ་དང་ལྷ་མ་ཡིན་༎
དྲི་ཟར་བཅས་པའི་འཇིག་རྟེན་ནས་༎
ལྷག་པའི་འཁོར་རྣམས་ཡི་རངས་ཏེ་༎
བཅོམ་ལྡན་འདས་ལ་མངོན་པར་བསྟོད་༎
མི་མཆོག་ལྷ་ཡི་ལྷར་གྱུར་པ་༎
རྐང་གཉིས་གཙོ་བོ་ཆོས་ཀྱི་བདག་། དམ་པའི་བདེ་བ་འབྱུང་གནས་ལ་༎
ཀུན་ནས་དང་བས་ཕྱག་འཚལ་བསྟོད་༎
སངས་རྒྱས་ཐམས་ཅད་ཀྱི་བསྟན་པའི་གཞི་རྒྱུད་མཆོག་རིན་པོ་ཆེ་སྤུངས་པ་ལས་།
མཚན་གཏད་རྗེས་སུ་ཡི་རང་ཕུལ་བའི་ལེའུ་སྟེ་བཅོ་ལྔ་པའོ་༎།
། སངས་རྒྱས་ཀྱི་བསྟན་པ་ཐམས་ཅད་ཀྱི་གཞིའི
རྒྱུད་མཆོག་རིན་ཆེན་སྤུངས་པ་ཞེས་བྱ་བ་རྫོགས
སོ་༎། ། ཨུ་རྒྱན་གྱི་མཁན་པོ་པདྨ་སམ་བྷ་བ་དང་༌།
ཞུ་ཆེན་གྱི་ལོ་ཙ་བ་ཀ་བ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ་༎
ཕྱིས་ཨུ་རྒྱན་ཉིད་ཀྱིས་མ་དག་པ་རྣམས་རང་འགྱུར་མཛད་ནས་གསལ་བར་བྱས་པའོ་༎།
། ཨེ་མ་ཧོ་།
རྒྱལ་བས་ལུང་བསྟན་པདྨ་བདག་གིས་སུ་༎
སྨོན་ལམ་སྟོབས་ཀྱིས་རྒྱ་ནས་བོད་དུ་ཕྱིན་༎
གཙུག་ལག་ཁང་སྐྱོང་མངའ་བདག་བསམ་པ་བསྒྲུབས་༎
སངས་རྒྱས་བསྟན་པ་བོད་དུ་དར་རྒྱས་བྱས་༎
ཁྱད་པར་ལྔ་བརྒྱའི་དུས་སུ་བསྟན་པའི་རྩས་༎
སངས་རྒྱས་བསྟན་པ་སྤྱི་ཡི་ཐུན་མོང་དུ་༎
བྱ་བ་གཞི་རྒྱུད་རིན་ཆེན་སྤུངས་པ་འདི་༎
ཡི་གེར་བྲིས་ནས་རིན་ཆེན་གཏེར་དུ་སྦས་༎
