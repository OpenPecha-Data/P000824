གསུམ་པོ་དེ་ཉིད་སྤང་བར་གསུང་༌༎
སྒོམ་པའི་ལམ་གྱི་མཚན་ཉིད་གང་༌༎
འབྲས་བུའི་ལམ་གྱི་རྣམ་རྟོག་སྟེ་༎
འབྲས་བུའི་ལམ་པས་དེ་ཉིད་སྤང་༌༎
འབྲས་བུའི་ལམ་སྤོང་ཐུན་མོང་བཞི་༎
སྤང་བ་རུ་ནི་སངས་རྒྱས་གསུངས་།
འབྲས་བུའི་ལམ་གྱི་མཚན་ཉིད་ནི་༎
བྱ་བྲལ་རྫོགས་པའི་རྣམ་རྟོག་ཡིན་༎
བྱ་བྲལ་རྫོགས་པའི་དེ་ཉིད་སྤོང་༌༎
ཐུན་མོང་ལྔ་ཡང་དེ་བཞིན་ནོ་༎
སྤང་བར་བྱ་བའི་རྣམ་རྟོག་ཀྱང་༌༎
ཡོད་ནས་སྤང་ངམ་མེད་ནས་སྤོང་༌༎
གོང་མས་འོག་མ་ཇི་ལྟར་སྤོང་༌༎
དེ་ལྟར་འདི་དག་ཤེས་པར་བྱ་༎
རྣམ་པར་རྟོག་པའི་ངོ་བོ་ཡང་༌༎
ཡེ་ནས་ཡོད་པ་མ་ཡིན་ཏེ་༎
དཔེར་ན་འཇིག་རྟེན་གྲགས་པ་ཡང་༌༎
ཀ་བ་བརྩིགས་པ་རེ་རྡེ་སོགས་༎
ཕྱི་རུ་སྣང་བ་དེ་དག་དང་༌༎
སྐྱེས་པ་བུད་མེད་མ་ནིང་སོགས་༎
ནང་དུ་སྣང་བ་དེ་དག་ནི་༎
ཚོགས་ཀྱི་ལམ་པའི་རྣམ་རྟོག་ལས་༎
དེ་དག་ཡེ་ནས་ཡོད་མ་ཡིན་༎
རང་སེམས་གོལ་བའི་སྣང་བ་སྟེ་༎
སེམས་དང་མེད་དེ་གོལ་ནས་སེམས་༎
གོལ་ས་སད་ན་སེམས་མེད་སྟེ་༎
སྣང་བ་ཡེ་ནས་ཡོད་མ་ཡིན་༎
དེ་ལྟར་མེད་པར་རྟོགས་པ་ལ་༎
སྤོང་བའི་ཐ་སྙད་བཏགས་པ་སྟེ་༎
སྤང་བ་དངོས་སུ་མ་ཡིན་ནོ་༎
མེད་ལ་རྟོགས་ནས་སྤོང་ཡོད་ན་༎
མེད་པ་སྤོང་དུ་མི་འདོད་སྟེ་༎
གཉིས་ཀ་དངོས་པོ་ཡིན་པའི་ཕྱིར་༎
མེད་པ་ལ་ཡང་སྤང་བ་མེད་༎
མེད་ལས་ཡོད་པ་ལྟར་སྣང་བ་༎
དེ་དག་རྟོགས་པ་ལ་སྤོང་ཞེས་༎
རྣམ་པར་འདྲེན་པ་རྣམས་ཀྱིས་གསུངས་༎
མཐོང་བས་བསྐྱེད་པའི་རིམ་པ་ཡང་༌༎
སྦྱོར་བའི་ལམ་པའི་རྣམ་རྟོག་ལ་༎
ཚོགས་ཀྱི་བསྐྱེད་པའི་རིམ་དེ་ཡང་༌༎
དངོས་སུ་ཡོད་པ་མ་ཡིན་ཏེ་༎
རང་སེམས་སྣང་བ་དག་པ་ལས་༎
བསྐྱེད་པའི་མ་མོ་སྐུ་ལྟར་སྣང་༌༎
སྣང་སྟེ་སྣང་ལ་རང་བཞིན་མེད་༎
མེད་པ་དངོས་སུ་སྤང་བ་མེད་།
མེད་པ་རྟོགས་ལ་སྤོང་ཞེས་བཏགས་༎
བཏགས་པ་ནམ་ཡང་ཡོད་མ་ཡིན་༎
དེ་ལྟར་སྦྱོར་བའི་ལམ་དེ་ཡང་༌༎
མཐོང་བའི་ལམ་གྱི་རྣམ་རྟོག་སྟེ་༎
སྤོང་བ་ལ་སོགས་དེ་བཞིན་ནོ་༎
གོང་མ་རྣམས་དང་དེ་བཞིན་སྦྱར་༎
གནས་སྐབས་རང་སེམས་གོལ་བ་སྟེ་༎
དེ་ཡང་རེ་ཞིག་གོལ་ས་བཙལ་༎
སེམས་བཟུང་ཡན་ལག་བསམ་མི་ཁྱབ་༎
གོལ་ས་བསམ་གྱིས་མི་ཁྱབ་བོ་༎
གོང་མས་འོག་མ་སྤོང་བ་ཡང་༌༎
འོག་མའི་རྣམ་རྟོག་འགགས་ཙམ་ན་༎
གོང་མའི་རྣམ་པར་རྟོག་པ་སྟེ་༎
དེ་ཡི་ཆ་ཙམ་ལ་དངོས་ནས་༎
གོང་མའི་ཡེ་ཤེས་སྣང་བ་ཡི་༎
འོག་མའི་རྣམ་རྟོག་སྤང་ཞེས་བཏགས་༎
མ་མོའི་དངོས་པོ་རང་གནས་ལ་༎
སྤོང་དང་རྣམ་རྟོག་ཐ་སྙད་མེད་༎
རང་སེམས་གོལ་བའི་བྱེ་བྲག་ལ་༎
རྣམ་རྟོག་སྤང་ཞེས་གྲགས་པ་ཡིན་༎
དོན་དམ་པ་ཡི་མཚན་ཉིད་ནི་༎
རྣམ་རྟོག་ཉིད་ནི་མ་མོ་ལ་༎
མ་མོ་ཉིད་ནི་རྣམ་རྟོག་ཡིན་༎
དེ་ལྟར་རྟོགས་ན་གྲོལ་བ་ལས་༎
གཞན་པའི་ལྟ་བས་གྲོལ་བ་མེད་༎
གྲོལ་བ་ཞེས་པ་ཐ་སྙད་དེ་༎
ཐ་སྙད་སྤང་བ་རང་གསལ་ཡིན་༎
དེ་དག་ཤེས་རབ་མ་མོ་ཡིས་༎
རྣམ་རྟོག་སྤོང་བའི་མཚན་ཉིད་དོ་༎
མ་མོ་༄༅༎
ལམ་རྒྱུད་ལུང་ལས་།
རྣམ་པར་རྟོགས་པ་སྤང་བའི་ཚུལ་བསྟན་པའི་ལེའུ
བརྒྱད་པའོ་༎ ༎ དེ་ནས་ཡང་དག་རབ་བཤད
པ་༎ དེ་ལ་བར་དུ་གཅོད་པའི་བདུད་༎
མཁས་པས་འདི་ལྟར་ཤེས་པར་བྱ་༎
བདུད་ནི་རྣམ་པ་བཞི་ཡིན་ཏེ་༎
འདོད་ཆགས་ཞེ་སྡང་ལ་སོགས་པ་༎
ཕལ་པ་ཉོན་མོངས་བདུད་ཡིན་ཏེ་༎
འདོད་ཆགས་ཆེན་པོ་ལ་སོགས་པ་༎
མ་མོ་རང་གསལ་བྱ་བྲལ་རྫོགས་༎
ཇི་ལྟར་གོལ་བའི་མ་མོ་དེ་༎
བླ་མ་ལྷ་ཡི་བུ་ཡི་བདུད་༎
སྐྱེས་མེད་དོན་ལ་གང་གོལ་བ་༎
སྐྱེ་བ་ཡིན་ཕྱིར་འཆི་བདག་འདུད་༎
སྟོང་པ་གཅིག་ལས་གང་གོལ་ནས་༎
སྣ་ཚོགས་དུ་མར་གང་འཛིན་པ་༎
དེ་ནི་ཕུང་པོའི་བདུད་དུ་གྲགས་༎
དེ་དག་བདུད་བཞིའི་ངོ་བོ་སྟེ་༎
ཚོགས་ཀྱི་ལམ་ལ་བདུད་བཞི་སྟེ་།
ཚོགས་ཀྱི་སྐབས་ཀྱི་ཉོན་མོངས་དྲུག་། ཉོན་མོངས་པ་ཡི་བདུད་ཡིན་ཏེ་༎
ཉོན་མོངས་བདུད་ཀྱང་མ་བྲལ་ན་༎
རང་སེམས་བདེ་བར་མི་འགྱུར་རོ་༎
ཚོགས་ཀྱི་ཉེར་ལེན་ཕུང་པོ་སོགས་༎
ཕུང་པོའི་བདུད་དུ་རིག་པར་བྱ་༎
ཚོགས་ཀྱི་གོལ་སྒྲིབ་གང་སྟོན་པ་༎
བླ་མ་ལྷ་ཡི་བུ་ཡི་བདུད་༎
ཚོགས་ལམ་དམ་པར་སྐྱེ་བ་མེད་༎
སྐྱེ་བ་མེད་ལས་གང་སྐྱེས་པ་༎
འཆི་བདག་བདུད་དུ་རིག་པར་བྱ་༎
དེ་ལྟ་བུ་ཡི་བདུད་བཞི་བྱུང་བ་ཡང་༌༎
ལྷ་ཡི་བུ་ཡི་བདུད་ཡིན་པས་༎
དད་པ་དང་ནི་རྩོལ་བ་དང་༌།
གསེར་དངུལ་ལ་སོགས་རིན་ཆེན་དང་༌༎
རྟ་དང་གླང་པོ་ལ་སོགས་པས་༎
ལྷ་ཡི་བུ་ཡི་བདུད་སྤངས་ཏེ་།
བླ་མ་དམ་པ་རྟག་ཏུ་བསྟེན་།
མན་ངག་གཏེར་གྱི་རྩ་བ་བཅད་༎
བདུད་ཀྱི་འཇིགས་པ་རྟག་ཏུ་སྤང་༌༎
འཇིགས་པའི་བདུད་བཞི་གཞོམ་པ་ཡང་༌༎
དམ་པའི་བླ་མ་ལས་ཤེས་བྱ་༎
དེ་ནས་སྦྱོར་བའི་བདུད་བཞི་ཡང་༌༎
སྦྱོར་བའི་སྐབས་ཀྱི་ཉོན་མོངས་དྲུག་། ཉོན་མོངས་པ་ཡི་བདུད་དུ་གྲགས་༎
སྦྱོར་བའི་ལམ་གྱི་གོལ་བ་ནི་༎
སྟོན་པ་བླ་མ་ལྷ་ཡི་བདུད་༎
ཉོན་མོངས་སྐྱེ་བ་ཡང་དེ་ཉིད་༎
སྦྱོར་ལམ་ཟབ་མོ་སྐྱེ་བ་མེད་༎
སྐྱེ་བ་མེད་ལས་སྐྱེ་བར་གོལ་༎
འདི་དག་འཆི་བདག་བདུད་ཡིན་ཏེ་༎
འདི་ཡང་འདི་ལས་བྱུང་བ་ཡིན་༎
སྦྱོར་བའི་ལམ་གྱི་ཉེར་ལེན་སོགས་༎
རྣམ་རྟོག་དུ་མ་ཕུང་པོའི་བདུད་༎
དེ་ཡང་ལྷ་ཡི་བུ་ལས་བྱུང་༌།
དེ་ལྟར་བདུད་ཀྱི་རྩ་བ་ཡང་༌༎
ལྷ་ཡི་བུ་ཡི་བདུད་ཡིན་པས་།
མིག་དང་འདྲ་བའི་བླ་མ་ལ་།
མོས་པ་དང་བ་ལ་སོགས་བྱ་༎
བདུད་ཀྱིས་འཇིགས་པས་སྐྲག་པར་བྱ་༎
སྐྲག་ནས་བདུད་གཞོམ་བདེ་ཐབས་བཙལ་༎
དེ་ནས་མཐོང་བའི་བདུད་བཞི་ཡང་༌༎
མཐོང་བའི་གོལ་བ་གང་སྟོན་པ་༎
བླ་མ་འདྲ་བས་ལྷ་ཡི་བདུད་༎
འཕྲལ་དུ་དགའ་བདེ་ལྷ་དང་འདྲ་༎
བདེ་ལ་བར་ཆོད་བདུད་དུ་འགྱུར་༎
དེ་ལས་ཉོན་མོངས་བདུད་འབྱུང་སྟེ་༎
གོལ་ལམ་གྲུབ་པ་སེམས་ཉོན་མོངས་༎
ཉོན་མོངས་པ་ཡི་བདུད་དུ་འགྱུར་༎
སྡུག་བསྔལ་བསྐྱེད་པ་ཉོན་མོངས་ཏེ་༎
དགེ་ལ་བར་དུ་གཅོད་པས་བདུད་༎
འདི་ཡང་བདུད་ཀྱི་རྩ་བ་སྟེ་༎
ཉོན་མོངས་དབང་གིས་གསུམ་པོ་འབྱུང་༌༎
དེ་ལྟར་གྱུར་པའི་ཉོན་མོངས་འདི་། ༄༅༎
ནམ་ཡང་མི་གཞོམ་མ་ཡིན་ནོ་༎
དེས་བསྟན་ལམ་གོལ་དུ་མ་ནི་༎
ཕུང་པོའི་བདུད་དུ་ངེས་པ་སྟེ་༎
དུ་མ་འདུས་པས་ཕུང་པོ་སྟེ་༎
དེ་ཡི་བར་དུ་གཅོད་པས་བདུད་༎
བདུད་དེ་མྱུར་དུ་མ་བཅོམ་ན་༎
འཁོར་བར་སྐྱེ་བ་སྐད་ཅིག་མེད་༎
དེས་བསྟན་གོལ་བས་སྐྱེ་བ་སྟེ་༎
འདི་ནི་འཆི་བདག་བདུད་ཡིན་ནོ་༎
སྐྱེ་མེད་མ་རྟོགས་འཆི་བ་སྟེ་༎
ཚེ་ལ་བར་ཆོད་བདུད་ཡིན་ནོ་༎
སྐྱེ་མེད་ཆོས་ལ་གནས་གྱུར་ན་༎
འཆི་བདག་བདུད་ནིསྤྲེ་དང་འདྲ་༎
དེ་ནི་མཐོང་བའི་བདུད་བཞི་ཡིན་༎
དེ་ནས་སྒོམ་ལམ་འདུད་བཞི་ཡང་༌༎
སྒོམ་པའི་ལམ་ལ་གོལ་བ་སྟོན་༎
བསླུ་བའི་བླ་མ་ལྷ་ཡི་བདུད་༎
དེ་ཡིས་བསྟན་པས་སེམས་ཉོན་མོངས་།
ཉོན་མོངས་བདུད་དུ་ཤེས་པར་བྱ་༎
ཉོན་མོངས་དབང་གིས་འཆི་བ་འབྱུང་༌༎
དེ་ནི་འཆི་བདག་བདུད་ཡིན་ནོ་༎
སྒོམ་པའི་ལམ་གྱི་ཉེར་ལེན་ནི་༎
དེ་ཉིད་ཕུང་པོའི་བདུད་ཡིན་ཏེ་༎
ཕུང་པོ་མ་གཏོགས་བདུད་གཞན་ནི་༎
ནམ་ཡང་ཡོད་པ་མ་ཡིན་ནོ་༎
དེ་ལྟར་འདུད་ཀྱི་རྩ་བ་ནི་༎
ཕུང་པོའི་བདུད་དུ་ངེས་པ་ཡིན་༎
བདུད་མ་བཅོམ་པར་ས་དང་ལམ་༎
ནམ་ཡང་བགྲོད་པར་མི་འགྱུར་རོ་༎
དེ་ནས་འབྲས་བུའི་བདུད་བཞི་ཡང་༌༎
འབྲས་བུ་གོལ་བར་གང་སྟོན་པའི་༎
བསོག་པའི་བླ་མ་ལྷ་ཡི་བདུད་༎
དེ་ལྟར་འབྲས་ལམ་བསྒྲུབས་པ་ལས་༎
སེམས་ཅན་ཉོན་མོངས་ཉོན་མོངས་བདུད་༎
དེས་ནི་སྐྱེ་བའི་གཡང་སར་ལྷུང་༌༎
འཆི་བདག་བདུད་དུ་ངེས་པའོ་༎
དེ་ཡི་སྣ་ཚོགས་དུ་མ་ཡིས་༎
ཕུང་པོའི་བདུད་དུ་ངེས་པའོ་༎
དེ་ནི་འབྲས་བུའི་བདུད་བཞིའོ་༎
བྱ་བྲལ་རྫོགས་པའི་བདུད་བཞི་ནི་༎
བྱ་བྲལ་རྫོགས་པ་གོལ་བ་རུ་༎
སྟོན་པ་ལྷ་ཡི་བུ་ཡི་བདུད་༎
དེ་ལས་སེམས་པ་སེམས་ཉོན་མོངས་༎
ཉོན་མོངས་པ་ཡི་བདུད་ཡིན་ཏེ་༎
ཉོན་མོངས་དུ་མ་ཕུང་པོའི་བདུད་༎
ཕུང་པོས་འཇིགས་པའཆི་བདག་བདུད་༎
འདི་ནི་འབྱུང་བའི་བདུད་བཞི་སྟེ་༎
བདུད་བཞི་བཅོམ་པར་མ་བྱས་ན་༎
མ་མོའི་མཚན་མ་རྙེད་མི་འགྱུར་༎
མ་མོ་མ་རྙེད་བདེ་མི་རྙེད་༎
སྟོང་པ་མ་རྙེད་དངོས་མི་རྙེད་༎
ཉེ་བར་འཚོ་བས་སྲོག་ཡིན་ཏེ་༎
སྲོག་ལ་བར་དུ་གཅོད་པས་བདུད་༎
འཇིགས་ཤིང་སྐྲག་པར་བྱེད་པས་བདུད་༎
ལྷུང་ཞིང་བར་དུ་གཅོད་པས་བདུད་༎
ལམ་ལོག་གཡང་སར་འཁྲིད་པས་བདུད་༎
རང་རིག་རང་གསལ་འཇོམས་པས་འདུད་༎
ཡེ་ཤེས་སྒྲོན་མ་གསོད་པས་བདུད་༎
དེ་ལྟའི་བདུད་ཀྱི་མ་འཇིགས་པར་༎
བདུད་ཀྱི་མཚན་ཉིད་ཤེས་པར་བྱ་༎
བྱ་བྲལ་ལྷུན་རྫོགས་རང་རིག་ལས་༎
རང་སེམས་གོལ་བས་བདུད་ལྟར་སྣང་༌༎
སེམས་ལས་གཞན་པའི་བདུད་དག་ནི་༎
གང་ཡང་ཡོད་པ་མ་ཡིན་ནོ་༎
དཔེར་ན་སྨན་དང་སྔགས་དག་ལས་༎
སྐྱེས་པ་དང་ནི་བུད་མེད་སྣང་༌༎
དེ་བཞིན་རང་སེམས་གོལ་བ་ལས་༎
འཆི་དག་ལ་སོགས་བདུད་ལྟར་སྣང་༌༎
སྣང་ཡང་སེམས་ལས་གཞན་མེད་ཀྱིས་༎
རང་གི་གོལ་བའི་སེམས་བཅོམ་ན་༎
བདུད་ཀྱི་ཕུང་པོ་འཇིགས་པར་འགྱུར་༎
དེ་ཕྱིར་༄༅༎
བདུད་འཇོམས་མཐུ་དང་རྩལ་༎
སུ་ལའང་ཡོད་པ་མ་ཡིན་གྱི་༎
བླ་མ་དམ་པ་རྟག་ཏུ་བསྟེན་༎
དམ་པའི་དོན་ལ་ཡིད་ཆེས་བྱ་༎
དམན་པའི་ལྟ་བ་དོར་བར་བྱ་༎
མཆོག་གི་ལྟ་བ་དང་དུ་བླང་༌༎
མ་རིག་མུན་པ་རབ་བསལ་བྱ་༎
དེ་ལྟར་ཤེས་ན་བདུད་ལ་ནི་༎
སྐྱེས་བུས་འཇིགས་པར་མི་བྱའོ་༎
བདུད་མེད་རང་གི་སེམས་ཡིན་ན་༎
དེ་ལས་འཇིགས་པ་སུ་ཞིག་སྐྱེ་༎
དེ་ལྟར་མཚན་ཉིད་མ་ཤེས་ཤིང་༌༎
རྟོགས་པར་ཡང་ནི་མ་གྱུར་ན་༎
མི་འཇིགས་པར་ཡང་མ་ཡིན་པ་༎
མི་གནོད་པ་ཡང་མ་ཡིན་ནོ་༎
དེས་ན་བྱ་བྲལ་ལྷུན་གྲུབ་ལས་༎
རང་སེམས་བདུད་དུ་ཇི་ལྟར་འགྱུར་༎
རང་སེམས་ཡེ་ནས་སྟོང་པ་སྟེ་༎
དེར་རྟོགས་རྐྱེན་དང་ཡང་མི་འཕྲད་༎
གོལ་བའི་རྐྱེན་དང་དེར་འཕྲད་པས་༎
དེ་ལྟར་རང་སེམས་བདུད་དུ་སྣང་༌༎
རྟོགས་པའི་རྐྱེན་ནི་རྣམ་པ་བཞི་༎
དམ་པའི་རྒྱུད་དོན་དེ་དང་གཅིག་། བླ་མ་དམ་པ་དེ་དང་གཉིས་༎
དམ་པའི་རྡོ་རྗེ་སྤུན་དང་གསུམ་༎
མན་ངག་གདམས་པ་དེ་དང་བཞི་༎
འདི་བཞི་རྟོགས་པའི་རྐྱེན་བཞི་སྟེ་༎
འདི་དང་མ་འཕྲད་རང་སེམས་གོལ་༎
གོལ་བའི་རྐྱེན་དང་ཡེ་ནས་འཕྲད་༎
དེ་ཡང་རྣམ་པ་བཞི་ཡིན་ཏེ་༎
བདག་དང་རྟོག་པ་རིལ་པོ་སོགས་༎
དེར་འཛིན་ལོག་པའི་ཤེས་པ་ནི་༎
འདི་ནི་ལོག་པའི་རྒྱུད་དོན་ཏེ་༎
ཡེ་ནས་ཡོད་པར་རྒྱལ་བས་གསུངས་༎
ཕ་དང་མ་དང་དགྲ་དང་གཉེན་༎
འདི་ནི་ལོག་པའི་བླ་མ་སྟེ་༎
འཁོར་བ་ཐོགས་མེད་དུས་ནས་ཡོད་༎
སྤུན་དང་ཆུང་མ་ལ་སོགས་པ་༎
འདི་དག་ལོག་པ་རྡོ་རྗེའི་སྤུན་༎
དང་པོ་ཉིད་ནས་ཡོད་པའོ་།
མི་ཆོས་བླ་མའི་ཆོས་རྣམས་ནི་༎
དེ་དག་གོལ་བའི་མན་ངག་སྟེ་༎
ཡེ་ནས་ཡོད་པ་དེ་ཉིད་ཤེས་༎
དེ་ལྟར་གོལ་བའི་རྐྱེན་བཞི་ནི་༎
དང་པོ་ཉིད་ནས་ཡོད་པ་སྟེ་། ༢། དཔེར་ན་ལུས་དང་གྲིབ་མ་བཞིན་༎
གོལ་བའི་རྐྱེན་གྱིས་རང་སེམས་གོལ་༎
རང་སེམས་གོལ་བས་འཇིགས་པ་སྟེ་༎
འཇིགས་དང་སྐྲག་དང་རང་སེམས་བདུད་༎
དེ་ལྟར་མ་ཤེས་མ་མོ་བསྒྲུབས་༎
བསྒྲུབས་ཀྱང་མ་མོ་མི་འགྲུབ་སྟེ་༎
ནམ་མཁའི་མེ་ཏོག་ཚོལ་བ་བཞིན་༎
དེ་དག་ངལ་བ་དོན་མེད་ཡིན་༎
དེ་བས་འབད་པ་ཐམས་ཅད་ཀྱིས་༎
དམ་པའི་རྒྱུད་ཀྱི་རྗེས་འབྲང་ཞིང་༌༎
བླ་མ་དམ་པ་རྟག་ཏུ་བསྟེན་༎
དེ་ལས་མན་ངག་དམ་པ་བཙལ་༎
དམ་པའི་གྲོགས་ཀྱང་རྟག་ཏུ་འགྲོག་། འདི་ནི་རང་སེམས་རྟོགས་པའི་རྐྱེན་༎
རྐྱེན་བཞི་ཡིན་པར་ང་ཡིས་གསུངས་༎
དེ་ལྟར་སེམས་ཉིད་རྟོགས་པ་ན་༎
བདུད་ཅེས་བྱ་བ་མིང་ཡང་མེད་༎
འཇིགས་པ་ལ་སོགས་དེ་བཞིན་ནོ་༎
གཉེན་ཅེས་བྱ་བ་མིང་ཡང་མེད་༎
དགྲ་བོ་ལ་སོགས་དེ་བཞིན་ནོ་༎
ད་ལྟར་བླ་མ་དམ་པ་ལས་༎
རང་སེམས་རྟོགས་པའི་རྣལ་འབྱོར་པས་༎
དགྲ་དང་བདུད་ཀྱི་སྡེ་དང་སྟོབས་༎
རང་སེམས་ངང་གིས་འཇིགས་པར་འགྱུར་༎
དཔེར་ན་སྒྱུ་མོའི་སྦྱོར་བ་ཤེས་༎
སྒྱུ་མར་སྣང་ཡང་ཡང་དག་གི་། རྟོག་པ་ལོག་ནས་སྒྱུ་མར་འཛིན་༎
དེ་བཞིན་བདུད་ཀྱི་མན་ངག་༄༅༎
ཤེས་༎
རེ་ཞིག་བདུད་དུ་སྣང་བྱེད་ཀྱང་༌༎
ཐ་དད་བདུད་ཀྱི་ཞེན་པ་ལོག་། རང་སེམས་བདུད་དུ་སྣང་བ་འཛིན་༎
རང་སེམས་བདུད་དུ་ཤེས་པ་ལས་༎
ཐ་དད་བདུད་ཀྱི་འཇིགས་དང་བྲལ་༎
བདུད་ཀྱི་བཇིགས་པ་མ་སྐྱེས་ན་༎
དངོས་གྲུབ་ཉེ་བའི་རྒྱུ་རུ་འགྱུར་༎
དེ་དག་བདུད་ཀྱི་བྱེ་བྲག་གོ་། མ་མོ་ལམ་རྒྱུད་ལུང་ལས་།
མ་མོ་ལམ་གྱི་བདུད་བསྟན་པའི་ལེའུ་སྟེ་དགུ
པའོ་༎ ༎ དེ་ནས་མ་མོ་འཇུག་པ་ཡི
༎ གང་ཟག་ལེགས་པར་བཤད་བྱ་བ་༎
ཡེ་ཤེས་མ་མོ་སྒོམ་བྱ་བའི་༎
གང་ཟག་འདི་ལྟར་ཤེས་པར་བྱ་༎
དད་དང་བརྩོན་འགྲུས་ཆེ་བ་དང་༌༎
ངོ་ཚ་ཤེས་ཤིང་ཁྲེལ་ཡོད་དང་༌༎
མི་དགེའི་བྱ་བ་ཀུན་སྡོམ་ཞིང་༌༎
ལུས་ངག་དགེ་ལ་དམ་ཚིག་སྡོམ་༎
བྱང་སེམས་སྙིང་རྗེ་དགའ་སེམས་ལྡན་༎
དུས་དྲུག་དམ་ཚིག་གཏན་དུ་བསྲུང་༌༎
དཀོན་མཆོག་སྤྱི་ཆང་དང་དུ་ལེན་༎
དམན་པ་རྣམས་ལ་སྙིང་རྗེ་ལྡན་༎
དྲེགས་པ་ང་རྒྱལ་གདུལ་དཀའ་འདུལ་༎
ཕ་རོལ་ཕྱིན་བཅུ་བརྒྱུད་ལ་སྐྱེས་༎
རིག་པའི་བརྟུལ་བཞུགས་མངོན་དུ་བྱ་༎
གཏོར་མ་མནྡལ་རྟག་ཏུ་བྱེད་༌།
བླ་མ་མཉེས་པའི་ཐབས་ལ་མཁས་༎
རྡོ་རྗེ་སྤུན་ལ་དགའ་སེམས་ཆེ་།
བུད་མེད་ཚོགས་ལ་སྨོད་མི་བྱ་༎
མ་མོའི་དམ་ཚིག་དབང་རྣམས་ཐོབ་༎
རྒྱ་ཆེན་ཆོས་ལ་མོས་པ་བསྐྱེད་༎
བློ་གྲོས་ཟབ་ཅིང་རྒྱ་ཆེ་ལ་༎
མན་ངག་མཐའ་རུ་ཕྱིན་པ་ཡིས་༎
གང་ཟག་ཡེ་ཤེས་ལམ་ལ་འཇུག་། ལས་ཀྱི་མ་མོ་སྒྲུབ་པ་ཡི་༎
གང་ཟག་མཚན་ཉིད་འདི་ལྟར་བརྟགས་༎
འཇིགས་མེད་སྙིང་སྟོབས་ཆེ་བ་ཡིས་༎
ལུས་སེམས་ངག་ནི་རིག་པ་དང་༌༎
སྙིང་རྗེ་ཤས་ཆུང་གསོད་ལ་དགའ་༎
རྣམ་རྟོག་ཤས་ཆུང་གཉིད་ཡང་ཆུང་༌༎
མ་ཞུམ་པ་ལ་འཇིགས་པ་མེད་༎
གསོད་ལ་དགའ་ཞིང་ཤ་ཁྲག་ལ་༎
རྟག་ཏུ་རོལ་པར་བྱེད་པ་དང་༌༎
དུར་ཁྲོད་ངམ་གྲོག་ལ་སོགས་པའི་༎
གནས་ལ་དགའ་ཞིང་སྡུག་སྲན་ཆེ་༎
མ་མོའི་དམ་རྫས་ཚོལ་བ་ལ་༎
ཉིན་མཚན་སྲོག་ཀྱང་འདོར་བར་བྱེད་༎
ལས་ཀྱི་མ་མོའི་མཚན་ཉིད་མཁས་༎
བསྙེན་དང་བསྒྲུབས་པ་ལ་སོགས་པའི་༎
ལས་ཀྱི་སྒྲུབ་པ་ཀུན་ལ་མཁས་༎
སྲོག་དང་ཐུན་གྱི་ལས་སོགས་པའི་༎
ལས་ཀྱི་ཁ་ཚར་ཀུན་ལ་མཁས་༎
མ་མོ་སྤྱི་དང་བྱེ་བྲག་གི་། དམ་ཚིག་རྟག་ཏུ་བསྲུང་ལ་བརྩོན་༎
རྟག་ཏུ་གནས་སུ་རྒྱན་རྒྱ་འཁྲུལ་འགྲམས་ཤིང་༌༎
མཆོད་དང་གཏོར་མ་རྒྱུན་མི་གཅོད་༎
མ་མོ་རྒྱུ་བའི་དུས་ཤེས་ཤིང་༌༎
རྒྱུ་བའི་དུས་སུ་གཏོར་མ་གཏོང་༌༎
ཐུན་ཡང་དབབ་པ་ཤེས་པ་དང་༌༎
ཟླ་བ་དྲུག་དང་ལོ་གཅིག་གམ་༎
ལོ་གསུམ་སྟན་ནི་དྲོད་མི་ཡལ་༎
སྦྲིད་དང་མི་ཚིག་བར་མི་གཅོད་༎
ཐུན་གྱི་སྐབས་སུ་གཉིད་དེ་བཞིན་༎
བྲང་བརྡུང་འོ་དོད་རྟག་ཏུ་འབོད་༎
ཆོ་ངེས་སེམས་འཁྲུག་མཆི་མ་གཏོང་༌༎
དུར་ཁྲོད་ཆས་ལ་དགའ་ཞིང་རོལ་༎
ཆ་ལུགས་བདུད་དང་སྲིན་པོ་འདྲ་༎
ཤ་རྩ་ནག་ལ་རལ་པ་ཁམ་༎
མངོན་སྤྱོད་ལས་ཀྱི་མན་ངག་གི་། བླ་མ་རྟག་ཏུ་བསྙེན་ཅིང་བསྟེན་༎
དད་དང་བརྩོན་འགྲུས་ཆེ་བ་༄༅༎
ལ་༎
གཡེང་དང་བློ་རྒོད་སེམས་མེད་པ་།
ལས་ཀྱི་མ་མོ་བསྒྲུབ་པ་ཡི་།
གང་ཟག་འདི་ནི་ཡིན་པར་གསུངས་༎
དེ་ལྟར་གྱུར་པའི་གང་ཟག་གིས་༎
གསང་གསོ་ལས་ཀྱི་རིམ་པ་དང་༌༎
དབབ་གཅད་ལས་ཀྱི་མཐའ་རྣམས་ཀྱིས་༎
འགྲུབ་པར་འདི་ལ་ཐེ་ཚོམ་མེད་༎
ཐེ་ཚོམ་སྤང་བའི་ལས་རྣམས་ནི་༎
འགྲུབ་པར་མཁས་པས་ཤེས་པར་བྱ་༎
དེ་དག་མ་མོ་སྒྲུབ་པ་ཡིས་༎
གང་ཟག་མཚན་ཉིད་བསྟན་པའོ་༎
གང་ཟག་མཚན་ཉིད་མ་ཤེས་ཤིང་༌༎
མཚན་ཉིད་མི་ལྡན་སློབ་མ་ལ་༎
མ་མོའི་སྒྲུབ་པ་སྟོན་བྱེད་པས་༎
དེ་ཡི་བླ་མ་དམུ་ཅོར་ཏེ་༎
སློབ་དཔོན་ཕུང་སྟེ་སློབ་མ་ཕུང་༌༎
གཉིས་ཀ་ཕུང་བྱེད་དམྱལ་བར་སྐྱེ་༎
དཔེར་ན་སེང་གེའི་འོ་མ་ཡང་༌༎
རིན་ཆེན་སྣོད་དུ་བཞོ་བྱ་ཞིང་༌༎
རྫ་དང་ཁམ་ཕྱིའི་སྣོད་དུ་མིན་༎
རྫ་མ་ཆགས་ལ་འོ་མ་འབོ་༎
དེ་བཞིན་གསང་བའི་མ་མོ་ཡིས་༎
མན་ངག་སྙིང་ཁུ་ཀུན་ལ་མིན་༎
ཕྱལ་བའི་མན་ངག་ཝ་དང་འདྲ་༎
མ་མོ་ལམ་རྒྱུད་ལུང་ལས་།
གང་ཟག་བསྟན་པའི་ལེའུ་སྟེ་བཅུ་པའོ་༎  ་༎ དེ་ནས་མ་མོ་བསྒོམ་པ་དང་༌༎
ལས་ཀྱི་མ་མོ་སྒྲུབ་པ་ཡི་༎
ཐུན་དང་ཐུན་མཚམས་འདི་ལྟ་སྟེ་༎
བུད་མེད་བལ་ནི་སྐྱེན་པ་དྲུག་། ཡུད་ཙམ
ཡིན་ཏེ་ཡུད་ཙམ་དྲུག་། སྐད་ཅིག་ཡིན་ཏེ
སྐད་ཅིག་དྲུག་། ཐང་གཅིག་ཡིན་ཏེ་ཐང་གཅིག
དྲུག་། དང་པོ་ཐུན་དུ་མཁས་པས་བཟུང་༌༎
མཚམས་ནི་ཐུན་པས་རིང་དུ་བྱ་༎
གསལ་ལ་རྣམ་པར་མ་འདྲེས་པ་༎
དང་པོའི་ཐུན་ལ་སེམས་ཟིན་ན་༎
གཉིས་པའི་ཐུན་ལ་ཐང་གཅིག་ནི་༎
ཉིས་འགྱུར་གྱིས་ནི་རིང་བར་བྱ་༎
མཚམས་ཀྱང་ཐུན་དང་མཉམ་པར་བྱ་༎
དེ་ལ་རྟོག་མེད་སེམས་གནས་ན་༎
དེ་ཡི་ཉེས་འགྱུར་ཐུན་ལ་བསམ་༎
མཚམས་ནི་ཕྱཻད་ཀྱིས་རིང་བར་བསམ་༎
དེ་བཞིན་རང་གསལ་སེམས་གནས་ན་༎
དེ་ཡིས་སུན་འགྱུར་ཐུན་དུ་བསམ་༎
མཚམས་ནི་ཐང་གཅིག་བཅུ་རུ་བྱ་༎
དེ་ལ་རང་རིག་རང་གསལ་ན་༎
ཐུན་ནི་བཞི་འགྱུར་གྱུར་པ་སྟེ་༎
དེ་ལ་མཚམས་ཀྱི་མིང་ཡང་མེད་༎
ཐོ་རངས་སྐྱ་རེངས་ཤར་ཙམ་ནས་༎
དགོངས་ཀའམ་ནི་སྲོས་ཀྱི་བར་༎
རང་སེམས་ཡུལ་ལ་གནས་པར་འབྱུང་༌༎
ནམ་སྲོས་ཐུན་ནི་སྐད་ཅིག་སྟེ་༎
ཉིན་མཚན་ཐུན་ནི་ཕྱེད་པར་འགྱུར་༎
དེ་ནས་ཟླ་བ་ཕྱེད་དང་གཅིག་། དེ་ནས་ཟླ་བའི་ཐུན་འཕེལ་ནས་༎
ལོ་ཡི་ཐུན་དང་ལོ་འཕལ་དང་༌༎
བསྐལ་པའི་བར་དུ་ཐུན་འཕེལ་ཏེ་༎
ཚེས་གཅིག་ལ་ནི་རང་སེམས་ཐོབ་༎
དང་པོ་ཐང་གཅིག་བཅུ་ཡི་ཐུན་།
དེ་ཡང་ཉིན་ཐུན་བཞི་ཡི་ཚུལ་༎
ཐོ་རངས་དང་ནི་ཉི་ཤར་མཚམས་༎
ཟན་ཟོས་ནས་ནི་ཉིན་ཕྱེད་བར་༎
ཐུན་གཉིས་པ་ཡི་མཚམས་ཡིན་ཏེ་༎
ཉིན་ཕྱེད་ནས་ནི་ཉི་མ་རྒས་༎
གསུམ་པའི་ཐུན་མཚམས་ཡིན་པར་འདོད་༎
དེ་ལྟར་འགྱུར་བའི་ཐུན་བཞི་ཡང་༌༎
མ་མོ་བཞི་ཡི་རང་བཞིན་ཏེ་༎
ཐུན་གཉིས་པ་ལ་སོགས་པ་ཡང་༌༎
ཐུན་བཞི་ཀུན་ལ་སྦྱར་བར་བྱ་༎
ཐུན་དེར་བསྒོམ་པའི་སྦྱོར་བ་ཡང་༌༎
མན་ངག་ཅན་གྱིས་འདི་ལྟར་༄༅༎
བྱ་༎
མན་ངག་ལེགས་པར་ཐོབ་པ་དང་༌༎
ཁྱད་པར་ཅན་གྱི་གནས་བཙལ་ཏེ་༎
བར་ཆད་གང་ཡང་མེད་པའི་གནས་༎
བདེ་ཞིང་འཇམ་པའི་སྟན་ལ་ཡང་༌༎
ལེགས་པའི་གོས་དང་ཟས་བཤམས་ལ་༎
ངལ་དུབ་སྐྱོ་བའི་སེམས་སྤངས་ཏེ་༎
གཉིད་དང་མྱོས་པ་མ་ཡིན་པ་༎
ལུས་ངག་སེམས་ནི་བདེ་བ་དང་༌༎
གཞན་གྱིས་གཡེངས་པར་མ་ཡིན་པར་༎
རང་སེམས་དུལ་ཞིང་གནས་པ་ཡིས་༎
དུས་གསུམ་སྟན་ལ་ལེགས་འདུག་སྟེ་།
དང་པོར་ལུས་སེམས་ཆ་ལ་དབབ་༎
དེ་ནས་དམིགས་པའི་དཀྱིལ་འཁོར་ལ་༎
རང་གི་སེམས་ནི་བབ་ཀྱི་གཏད་༎
མགལ་མེ་ཡི་ནི་འཁོར་ལོ་ལྟར་༎
ཡུལ་ལ་རབ་ཏུ་རྒྱུག་པའི་སེམས་༎
དེ་ཉིད་ལས་ནི་བཟློག་ནས་སུ་༎
དམིགས་པའི་ཡུལ་ལ་རང་བབ་གཏད་༎
དེ་ལྟར་ཡང་ཡང་བསྒོམ་པ་དང་༌༎
ཏིང་འཛིན་སེམས་ཀྱི་བདུད་གཉིས་འབྱུང་༌༎
བྱིང་བ་རང་སེམས་སྣུབ་པའི་བདུད་༎
རྒོད་པ་རང་སེམས་ཁྲིད་པའི་བདུད་༎
དེ་ལྟར་གྱུར་པའི་བདུད་གཉིས་ནི་༎
མཁས་པས་འདི་ལྟར་གསལ་བར་བྱ་༎
གཉིད་དང་རྨུགས་པ་འཐིབས་པ་གསུམ་༎
འདི་ནི་བྱིང་བའི་རྣམ་གྲངས་ཏེ་༎
ཆེན་པོ་འབྲིང་དང་ཆུང་ངུ་སྟེ་༎
དེ་དག་དགུ་རུ་རིམ་པས་དབྱེ་༎
འདི་ནི་བསལ་བའང་རྣམ་གསུམ་སྟེ་༎
ཆེན་པོ་བསྐོར་བ་བྱས་པས་སེལ་།
འབྲིང་པོ་བྱད་ལ་ཆུ་གཏོར་ཏེ་༎
ཆུང་ངུ་ལུས་བསིགས་མིག་ཕྱེ་སེལ་༎
དེ་ནས་རྒོད་པ་བཅུམ་པ་ཡང་༌༎
ཆེ་འབྲིང་གོང་བཞིན་ཤེས་བྱ་སྟེ་༎
ཆེན་པོ་འཇིགས་པ་ཆེན་པོས་བསལ་༎
འབྲིང་པོ་སྤྲོ་བ་ཆེན་པོས་ཏེ་༎
ཆུང་ངུ་ཤེས་པ་སྦྲིམས་པས་སེལ་༎
དེ་ལྟར་བྱས་ན་མ་མོ་འགྲུབ་༎
དེ་ལྟར་མ་གྱུར་གོལ་བས་ནི་༎
འབྲས་བུ་མི་འབྱུང་རང་རྒྱུད་རླག་། དཔེར་ན་རལ་གྲིའི་འཁྲུལ་འཁོར་བཞིན་།
དེ་བས་འབད་མེད་ནན་ཏན་བྱ་༎
དཔའ་བོ་དག་གམ་རིག་འཛིན་གྱིས་༎
བསྲེགས་བཅད་བརྡར་བའི་གསེར་བཞིན་དུ་༎
ཡོངས་སུ་བརྟག་ནས་མ་མོའི་ལམ་༎
བླང་བར་བྱ་ཡིས་མོས་པའམ་༎
དད་པ་ཙམ་གྱིས་འཇུག་པ་མིན་༎
ཞུགས་ན་ཕུང་བ་ཁོ་ན་སྟེ་༎
འཇིག་རྟེན་འདི་རུ་བཀྲ་མི་ཤིས་༎
མ་མོ་འཁོར་གྱིས་ཕྱག་མི་ཟེར་༎
མ་མོའི་ཆོས་ལ་སྐུར་པ་འདེབས་༎
ཟབ་མོའི་དོན་ཡང་འདོར་བར་བྱེད་༎
ལས་ཀྱི་མ་མོ་ཁ་གཏིང་འཁྲུག་། འཇིག་རྟེན་དག་ཏུ་རིམས་དང་ནད་༎
ཐོག་དང་སེར་བ་ས་གཡོས་སོགས་༎
བཀྲ་མི་ཤིས་པའི་རྟགས་རྣམས་འབྱུང་༌༎
དེ་བས་འབད་མེད་བླ་མ་བཀུར་༎
བླ་མ་ལས་ནི་མན་ངག་འབྱུང་༌༎
མན་ངག་ལས་ནི་ལམ་དང་ས་༎
སྐྱེ་བ་ཉིད་དུ་ཐེ་ཚོམ་མེད་༎
མ་མོ་ལམ་རྒྱུད་ལུང་ལས་༎
ཡེ་ཤེས་མ་མོ་བསྒོམ་པའི་ཐུན་བསྟན་པའི་ལེའུ་སྟེ་བཅུ་གཅིག་པའོ་༎།
། དེ་ནས་ལས་ཀྱི་མ་མོ་ཡི་༎
ཐུན་མཚམས་འདི་ལྟར་ཤེས་བྱ་སྟེ་༎
ཉིན་ཐུན་སྤོངས་པ་གང་ཡིན་པ་༎
ལས་ཀྱི་མ་མོ་ཐུན་ཚོད་སྤྱད་༎
བྱེ་བྲག་འདི་ལྟར་ཤེས་པར་བྱ་༎
ནམ་སྲོས་སྲོད་ནི་འཁོར་གྱི་བར་༎
དམུ་དང་སྨན་མོ་ཕལ་ཆེར་རྒྱུ་༎
ཐུན་མཚམས་༄༅༎
དང་པོ་ཡིན་པར་ངེས་༎
སྲོད་ནས་ནམ་གྱི་འཇིང་གི་བར་༎
བཙན་དང་སྨན་མོ་ཐམས་ཅད་རྒྱུ་༎
ཐུན་མཚམས་གཉིས་པ་ཡིན་པར་འདོད་༎
འཇིང་ནས་ནམ་ཕྱེད་བར་དུ་ཡང་༌༎
བདུད་དང་བཅུ་བཞི་རྒྱུ་བའི་དུས་༎
ཐུན་མཚམས་གསུམ་པ་ཡིན་པར་གསུངས་༎
ནམ་ཕྱེད་ནས་ནི་ཐོ་རངས་པར་༎
རྒྱལ་པོ་དང་ནི་མ་མོ་དྲུག་། རྒྱུ་བའི་དུས་དེ་ཐུན་བཞི་པ་༎
དེ་ལྟར་རྒྱུ་བའི་ཐུན་བཞི་ནི་༎
ལས་ཀྱི་མ་མོའི་ཐུན་དང་མཚམས་༎
ཐུན་དང་རང་སེམས་མ་གཡེངས་པར་༌༎
སྔགས་དང་ཏིང་འཛིན་བར་མི་གཅད་༎
ལས་ཀྱི་མ་མོ་སྒྲུབ་པ་དང་༌༎
བཀྲ་ཤིས་ཉིན་མོའི་དུས་སྤངས་ནས་༎
མཚན་མོ་བར་གཅོད་དུས་ཡིན་ཏེ་༎
ཉིན་མོ་བཀྲ་ཤིས་ལ་སོགས་པ་༎
མཚན་མོ་ཡི་དྭགས་གདོན་གྱི་དུས་༎
དུས་དེར་བསྒྲུབས་ན་ཉེ་བར་འགྲུབ་༎
དཔེར་ན་མི་ལ་བདུད་འགྲོ་ན་༎
རྐུན་མ་ལ་སོགས་ནུབ་མོ་འགྲོ་༎
གཞན་ནི་ཉིན་མོ་དོན་གྲུབ་སྟེ་༎
ཝ་སོགས་མཚན་མོ་དོན་འགྲུབ་ལྟར་༎
ཡེ་ཤེས་མ་མོ་ཉིན་མོ་བསྒོམ་༎
ལས་ཀྱི་མ་མོ་མཚན་མོ་བསྒྲུབ་༎
དངོས་གྲུབ་སོ་སོ་མྱུར་ཕྱིར་རོ་༎
དེ་ལྟར་མཚན་མོའི་དུས་དེ་ཡང་༌༎
དུས་ནི་བཞི་རུ་ཤེས་བྱ་སྟེ་༎
དང་པོ་བསྙེན་པའི་དུས་སུ་ཡང་༌༎
སྒྲུབ་པ་ཡི་ནི་དེ་བཞིན་དུས་༎
ལས་ཀྱི་དུས་དང་ལས་ཀྱི་ལྔ་༎
དུས་བཞིར་ཐུན་ཡང་བཞི་པ་སྟེ་༎
དེ་ཡི་འོག་མའི་ཐུན་རྣམས་ལ་༎
ཉིན་མོ་སྤོང་བ་མཚན་མོའི་དུས་༎
ཉིན་མོ་དམ་ཚིག་ཉམས་པར་འགྱུར་༎
དེ་ཡང་རྒྱུ་བའི་དུས་སུ་ཡང་༌༎
གཞན་ལ་ངལ་བ་དོན་མེད་ཡིན་༎
བསྙེན་པའི་དུས་བཞིའི་མ་མོ་སྟེ་༎
དམིགས་ནས་སྔགས་ཀྱི་བར་མི་གཅད་༎
གླལ་ཀྱང་མ་ཤོར་བསྒྲུབས་པ་ཡིས་༎
མ་མོ་རང་དབང་མེད་པར་འགུགས་༎
རང་དབང་མེད་པར་རྣམ་པ་མང་༌༎
སྔགས་དང་རྫས་དང་ཏིང་འཛིན་དང་༌༎
ཚིག་དང་མན་ངག་ཐུན་ལ་སོགས་༎
འདི་ནི་ཐུན་གྱི་རང་དབང་མེད་༎
སྒྲུབ་པའི་སྐབས་སུ་ཐ་དད་སྤོངས་༎
ལས་ཀྱི་སྐབས་སུ་དགྲ་ལ་སྟེ་།
ལྷག་མའི་སྐབས་སུ་མེ་ལྷ་ཡིན་༎
མ་མོ་ལམ་རྒྱུད་ལུང་ལས་།
ལས་ཀྱི་མ་མོའི་ཐུན་བསྟན་པའི་ལེའུ་སྟེ་བཅུ
གཉིས་པའོ་༎ ༎ དེ་ནས་ཡང་དག་བཤད་བྱ
བ་༎ མ་མོ་ལས་ཀྱི་རྫུ་འཕྲུལ་ནི་༎
མཁས་པས་འདི་ལྟར་ཤེས་པར་བྱ་༎
རྡོ་རྗེ་མེ་ཡི་རྫུ་འཕྲུལ་ནི་༎
མུ་ཟི་སྦྱོར་བ་མཁས་པ་ཡིས་༎
རྡོ་རྗེ་ལས་ཀུན་མེ་ལ་རེག་། རྡོ་རྗེ་མེ་རུ་འབར་བར་ངེས་༎
མི་མཐོང་བ་ཡི་རྫུ་འཕྲུལ་ནི་༎
འུག་པ་མ་ཉམས་བུམ་པར་འཇུག་། ལམ་གྱི་སུམ་མདོར་དོང་བྲུས་ཏེ་༎
མི་ཡིས་མི་མཐོང་ནམ་ཕྱེད་སྦ་༎
དེ་ནས་རོ་དེ་རུལ་བ་དང་༌༎
མི་ཡིས་མ་མཐོང་བར་བླངས་ནས་༎
རང་གི་མི་བལྟ་ལག་པ་ཡིས་༎
རུས་པ་གང་ཉིད་བརྡར་བྱས་ནས་༎
རང་གི་དཔྲལ་བར་བསྐུས་བྱས་ན་༎
སུས་ཀྱང་མཐོང་བར་མི་འགྱུར་རོ་༎
དེ་ནི་སྤྱི་རུ་འོད་དབྱུང་བར་༎
འདབ་ཆགས་དངུལ་བྱའི་སྦྱོར་བ་ལས་༎
གང་དུ་འགྲོ་དང་ཇི་ཙམ་འདོད་༎
འོད་ནི་ངེས་པར་འབྱུང་༄༅༎
བའོ་༎
ཁང་པའི་ནང་དུ་འོད་འདོད་ན་༎
གསལ་བའི་འོད་ཟེར་དང་བའི་རྡོ་༎
དེ་ལས་འོད་ནི་སྔོན་དམར་འབྱུང་༌༎
མ་མོ་འོད་ཀྱི་རྫུ་འཕྲུལ་ལོ་༎
འབྲས་བུ་མཆོག་གི་ཁུ་བ་ཡིས་༎
ཤོག་བུ་དག་ལ་ཡི་གེའམ་༎
རང་གི་ཅི་འདོད་གཟུགས་བྲིས་ལ་༎
དེ་ནས་ཕྱི་བདར་ལེགས་པར་བྱ་༎
ནག་པོ་མཚུར་གྱི་ཆུ་ནས་དབྱུང་༌༎
གང་འདོད་ཡི་གེའི་གཟུགས་རྣམས་འབྱུང་༌༎
དེ་ནི་ཡི་གེའི་རྫུ་འཕྲུལ་ཡིན་༎
ཤིང་གི་ཕུར་པ་དག་ལ་ནི་༎
རྩེ་མོར་རྫས་ཀྱི་རྡོ་རྗེ་བཅུག་། རྒྱ་མདུད་བར་མར་མེ་གཞོབ་སྐུ་༎
རྡོ་དང་ལྕགས་དང་ཤིང་ལ་སོགས་༎
གང་ལ་བཏབ་པ་ཐེབས་པ་སྟེ་༎
རྒྱ་མདུད་མཚམས་སུ་གདོན་མི་ཟ་༎
དེ་ནི་ཕུར་པའི་རྫུ་འཕྲུལ་ཏེ་༎
རང་གཞན་ཕུར་པས་བཏབ་པ་ནི་༎
ཧེ་རུ་ཀ་དང་རིག་འཛིན་འགྲུབ་༎
གཞན་གྱིས་གྲུབ་པ་མ་ཡིན་ནོ་༎
ཕུར་པ་མེ་ཡི་རྫུ་འཕྲུལ་ནི་༎
ཆུ་ཤིང་སྙིང་པོ་མ་ཉམས་པ་༎
དེ་ལས་ཕུར་པའི་གཟུགས་བྱས་ཏེ་༎
དར་དམར་རས་ཀྱིས་གྲིལ་བྱས་ཏེ་༎
སྣང་བ་གང་ཡང་མེད་པ་ཡི་༎
མུན་པར་ཕུར་པ་དེ་བཞག་ན་༎
ངེས་པར་མེ་རུ་སྣང་བ་སྟེ་༎
སྣང་བ་དག་ལས་མ་ཡིན་ནོ་༎
དེ་དག་མ་མོའི་རྫུ་འཕྲུལ་ཏེ་༎
ཐམས་ཅད་རྫས་ཀྱི་སྦྱོར་བ་སྟེ་༎
རྫུ་འཕྲུལ་ཡིན་ཕྱིར་རྟོག་པ་མེད་༎
འཇིགས་པ་འབྱུང་བས་མཐུ་རུ་བསྟན་༎
འཇིགས་ལས་རྣམ་རྟོག་སྐྲག་པ་འབྱུང་༌༎
རྣམ་རྟོག་སྐྲག་ལས་གདོན་འཇུག་སྟེ་༎
གདོན་ལས་ནད་བཞུགས་ན་ནས་འཆི་༎
འཆི་བ་མཐུ་ཡི་དངོས་གྲུབ་ཡིན་༎
གཞན་ཡང་སྔགས་ཀྱི་རྫུ་འཕྲུལ་དང་༌༎
སྔགས་དང་རྫས་ཀྱི་རྫུ་འཕྲུལ་དང་༌༎
ཟོར་གྱིས་རྫུ་འཕྲུལ་ལ་སོགས་པ་༎
མན་ངག་ཅན་ལས་ཤེས་པར་བྱ་༎
དེ་ལྟར་རྫུ་འཕྲུལ་བསྟན་པས་ཀྱང་༌༎
མུ་སྟེགས་རྫུ་འཕྲུལ་ང་རྒྱལ་བཅག་། མ་མོ་ལམ་རྒྱུད་ལུང་ལས་།
མ་མོའི་རྫུ་འཕྲུལ་བསྟན་པའི་ལེའུ་སྟེ་བཅུ་གསུམ
པའོ་༎ ༎ དེ་ལྟར་ལམ་གྱི་རྒྱུད་ལུང་ལས
༎ ལེའུ་བཅུ་གསུམ་གསུངས་པ་ཡི་༎
མ་མོ་སྤྱི་ཡི་དོན་དེ་ཡང་༌༎
བཅུ་དྲུག་བར་དུ་གསུངས་པའི་དོན་༎
ཡེ་ཤེས་མ་མོ་བསྒོམ་པ་ཡི་༎
སྤྱི་དང་བྱེ་བྲག་གཉིས་ཀ་ཡིན་༎
ལས་ཀྱི་མ་མོའི་སྒྲུབ་པ་ཡིས་༎
སྤྱི་དང་བྱེ་བྲག་གཉིས་ཀ་ཡིན་༎
ཐུན་མོང་བཤད་པར་ཤེས་བྱ་ཡི་༎
སྒོམ་དང་སྒྲུབ་པར་བྱེད་པ་ལ་༎
མ་མོ་སྤྱི་དང་བྱེ་བྲག་ལ་༎
དབྱེ་བ་ཡོད་པ་མ་ཡིན་ནོ་༎
སྤྱི་ནི་མ་མོ་སྤྱི་སྒྲུབ་སྟེ་།
བྱེ་བྲག་བྱེ་བྲག་སྒྲུབ་པ་ཡིན་༎
བསྒྲུབ་པར་བྱ་བ་མ་མོ་ལ་༎
སྒྲུབ་པར་བྱས་པས་སྒྲུབ་ཐབས་ཡིན་༎
སྒྲུབ་ཐབས་མན་ངག་གདོན་ལས་ཤེས་༎
མན་ངག་བླ་མའི་ཞལ་ལ་རག་། ཞལ་ནི་ཐུགས་ཀྱི་དཀྱིལ་ནས་འབྱུང་༌༎
དེ་བས་མ་མོ་སྒྲུབ་འདོད་ན་༎
བླ་མའི་ཐུགས་བཟུང་ཐབས་ལ་འབད་༎
ཐུགས་བཟུང་ཐབས་ནི་འདི་ལྟ་སྟེ་༎
རང་གི་རང་རྒྱལ་རིགས་དང་ཆེ་༎
ཁེ་དང་གྲགས་པ་ལ་སོགས་སྤང་༌༎
རང་གི་རྫས་དང་ལོངས་སྤྱོད་དང་༌༎
བུ་དང་ཆུང་མ་ནོར་གྱི་དབྱིག་། རང་གི་ལུས་དང་ཡིད་ཀྱིས་ཀྱང་༌༎
དེ་ཡིས་ཐུགས་བསྲུང་༄༅༎
ལེགས་པར་བྱ་༎
འགྲོ་དང་འདུག་པའི་སྤྱོད་ལམ་ལ་༎
སྐྱེལ་དང་བསུ་དང་གདན་སྟབས་དང་༌༎
ཟས་ཀྱི་ཕུད་ཕུལ་བག་གྱིས་བལྟ་༎
མདོར་ན་དེ་དང་ཅི་མཐུན་བྱ་༎
མཁས་པས་བྱེ་བྲག་ཤེས་པར་བྱ་༎
གཞན་ཡང་བླ་མའི་གཉེན་འདུན་དང་༌༎
རྫས་དང་ལོངས་སྤྱོད་ཐམས་ཅད་ལ་༎
མཁས་པས་འདི་ལྟར་ཤེས་པར་བྱ་༎
གཉེན་འདུན་བུ་དང་ཆུང་མ་ལ་༎
ཇོ་བོའམ་ཡི་དམ་ལྷ་ཡི་ཚུལ་༎
དེ་ལ་མཆོད་དང་བསྙེན་དང་བཀུར་༎
བླ་མའི་གཉེན་དང་དེ་བཞིན་ཏེ་༎
བླ་མ་དེ་ལས་ཁྱད་པར་འཕགས་༎
བླ་མའི་རྫས་ནི་དུག་བཞིན་དུ་༎
སྤྱད་དུ་མི་རུང་རེག་མི་རུང་༌༎
གྱག་ཏུ་མི་རུང་སྟོར་མི་རུང་༌༎
དེ་ལྟར་སྤྱོད་ན་དམ་ཚིག་ལྡན་༎
དམ་ཚིག་སྔགས་ཀྱི་ས་གཞི་ཡིན་༎
དེ་ལས་བསྒོམས་བསྒྲུབས་དངོས་གྲུབ་འབྱུང་༌༎
གསང་སྔགས་སྤྱོད་པའི་རྣལ་འབྱོར་པས་༎
བག་མ་གསར་པའི་ཚུལ་བཞིན་དུ་༎
དེ་ལྟར་སྤྱད་ན་དམ་ཚིག་ལྡན་༎
སྒོམ་སྒྲུབ་དུས་སུ་རྣལ་འབྱོར་པས་༎
བྱ་རྣམས་མནོངས་པའི་ཚུལ་བཞིན་དུ་༎
བླ་མ་བསྟེན་པའི་རྣལ་འབྱོར་པས་༎
རང་གི་མིག་གི་འབྲས་བུ་བཞིན་༎
མིག་གི་འབྲས་བུ་གཅེས་པ་བཞིན་༎
མན་ངག་དམ་པ་དེ་བས་འཕངས་༎
མན་ངག་དོན་ལ་སྒྲུབ་འདོད་ན་༎
རྫས་དང་ཡོ་བྱད་ཆགས་མི་བྱ་༎
རྫས་དང་ཡོ་བྱད་བཙལ་དཀའ་ཞིང་༌༎
རྙེད་ནས་རང་ལ་ཕངས་པ་ལྟར་༎
མན་ངག་དམ་པ་བཙལ་དཀའ་ཞིང་༌༎
རྙེད་ནས་སྤེལ་བ་བདེ་བས་དཀའ་༎
བུ་དང་ཆུང་མ་སྙིང་སྡུག་སྟེ་༎
རྡོ་རྗེ་མཁའ་འགྲོ་དེ་བས་སྡུག་། ཟས་དང་རྫས་ཀྱིས་ཚིམ་པ་ལས་༎
ལུས་སེམས་བདེ་བར་སྣང་བ་སྟེ་།
གཉིས་མེད་ཡེ་ཤེས་རོ་རྟོགས་ན་༎
དེ་ཡི་བདེ་བ་དེ་ཡིས་འཕེལ་༎
བདེ་བ་བླ་མ་ལས་རྟོགས་ཕྱིར་༎
དམ་པའི་བླ་མ་རྟག་ཏུ་བསྟེན་༎
མ་མོ་ལམ་རྒྱུད་ལུང་ལས་།
ཐམས་ཅད་མ་མོ་སྤྱི་དང་བྱེ་བྲག་ཏུ་བསྟན
པའི་ལེའུ་སྟེ་བཅུ་བཞི་པའོ་༎ ༎ རྒྱ་གར
གྱི་མཁས་གྲུབ་གུ་ཧྱ་གསང་བ་དང་འབྲོག་མིས
