(༡༤)༄༅༎ བཞིན་ཡོངས་ཤེས་པས་༎
མགོན་པོ་ཁྱེད་ལ་གསོལ་བ་གདབ་༎
སྲོག་གི་འབྱུང་བ་ནམ་མཁའ་ཆེ་༎
གང་ཟག་གང་ལ་སྦྱིན་པ་དང་༌༎
ཇི་ལྟར་བུར་ནི་ནན་ཏན་བྱ་༎
བཅོམ་ལྡན་འདས་ཀྱིས་བཀའ་སྩལ་པ་༎
སློབ་མ་གང་ལ་སྦྱིན་པ་དང་༌༎
ཇི་ལྟར་ནན་ཏན་བྱ་བ་སྟེ་༎
ཀུན་ཏུ་བཟང་པོ་བློ་གྲོས་མཆོག་། ཁྱོད་ལ་བསྟན་པས་ཉན་པར་གྱིས་༎
དུལ་བ་དད་པ་ཤེས་རབ་ཅན་༎
བསྟན་བཅོས་མང་པོ་མཐར་ཕྱིན་པ་༎
རྣམ་པར་རྟོག་པའི་ལམ་བྲལ་བ་༎
ལྷན་ཅིག་སྐྱེས་པའི་ཤེས་རབ་ལྡན་༎
སྐྱེ་བ་བདུན་པ་བདེན་པར་སྨྲ་༎
གཞན་གཞུང་མི་དགའ་སྨྲ་བ་པོ་༎
དཀོན་མཆོག་གསུམ་ལ་དད་པ་ཅན་༎
རིན་ཆེན་གང་ཟག་ཅེས་བྱ་བ་༎
སྲོག་གི་འབྱུང་བ་ནམ་མཁའ་ཆེ་༎
དེ་ལ་མཚུངས་མེད་སྦྱིན་པར་བྱ་༎
དེ་ནས་དེས་ན་རང་དོན་ཕུན་སུམ་ཚོགས་༎
གཞན་དོན་ཕུན་སུམ་ཚོགས་རུང་འགྱུར་༎
མ་དད་པ་དང་རྨོངས་པ་དང་༌༎
ང་རྒྱལ་བག་ཆགས་བདག་ཉིད་ཅན་༎
ཐོས་པ་ཆུང་དང་འཇིགས་པ་དང་༌༎
རྟོག་པ་དུ་མའི་རང་བཞིན་ཅན་༎
ཙན་དན་ལ་སོགས་གང་ཟག་ལ་༎
བློ་དང་ལྡན་པས་སྦྱིན་མི་བྱ་༎
ནོར་ལ་ཆགས་སམ་བག་མེད་དམ་༎
རྨོངས་པ་འམ་ནི་ང་རྒྱལ་བས་༎
གལ་ཏེ་དེ་རྣམས་ལ་བྱིན་ན་༎
བླ་མ་དམྱལ་བར་འགྲོ་བ་ཡིན་༎
གང་ལ་སྦྱིན་པ་དེ་རྣམས་ཀྱང་༌༎
འོག་ཏུ་ཁ་བལྟས་ངན་སོང་འགྲོ་༎
དེ་ཕྱིར་འབད་པ་ཐམས་ཅད་ཀྱིས་༎
ཡོངས་སུ་བརྟགས་ཏེ་སྦྱིན་པར་བྱ་༎
རྒྱུད་ཀྱི་རྒྱལ་པོ་བློ་བཟང་བས་༎
གང་ཞིག་རང་གི་ཡོངས་བརྟགས་ཏེ་༎
ཡང་དག་སློབ་མ་ལ་སྦྱིན་བྱ་༎
དེ་ནི་རྡོ་རྗེ་འཆང་འདྲ་འགྱུར་༎
སློབ་མས་ཀྱང་ནི་སྐལ་བ་དང་༌༎
བདེ་དང་གྲགས་པ་ཐོབ་པར་འགྱུར་༎
ཚེ་འདིར་རྟག་ཏུ་བདེ་བ་དང་༌༎
ཚེ་ཕྱི་མར་ཡང་གྲོལ་ཐོབ་འགྱུར་༎
ཀུན་ཏུ་བཟང་པོ་བློ་གྲོས་མཆོག་། སྲོག་གི་འབྱུང་བ་ནམ་མཁའ་ཆེ་༎
རྒྱུད་ཀྱི་རྒྱལ་པོ་ནམ་མཁའ་ཆེ་༎
རྒྱུད་ཀྱི་རྒྱལ་པོ་བླངས་ནས་ནི་༎
འགྲོ་བ་ཀུན་ལ་སྐོར་བར་གྱིས་༎
ཀུན་ཏུ་བཟང་པོས་དེ་ལྟར་གྱིས་༎
བཅོམ་ལྡན་འདས་ལ་ཞེས་གསོལ་པས་༎
ཆོས་ཀྱི་རྣམ་གྲངས་བླངས་ནས་ནི་༎
དེ་ནས་མི་སྨྲ་བར་གྱུར་ཏོ་༎
དེ་ལྟར་བཅོམ་ལྡན་འདས་ཀྱིས་བཀའ་སྩལ་པ་དང་༌།
སངས་རྒྱས་དང་བྱང་ཆུབ་སེམས་དཔའ་བྱེ་བ་དགུ་བཅུ་ཡི་རངས་ནས་།
བཅོམ་ལྡན་འདས་ཀྱིས་གསུངས་པ་སྟེ་།
སྲོག་གི་འབྱུང་བ་ཞེས་བྱ་བའི་རྒྱུད་ཀྱི་རྒྱལ་པོ་ལས་།
ཆོས་ཀྱི་སྦྱིན་པ་དང་ཆོས་མི་སྦྱིན་པ་བརྟགས་པའི་ལེའུ་སྟེ་བཅོ་ལྔ་པའོ་༎།
། སྲོག་གི་འབྱུང་བ་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོ་རྫོགས་སོ་༎།
