ཉན་ཐོས་འབྲས་བུ་དགྲ་བཅོམ་པ་༎
བསྐལ་པ་གྲངས་མེད་བདུན་ན་འདོད་༎
དུག་ལྔ་དགྲ་བཞིན་སྤང་བ་ཡིན་༎
ཐེག་ཆེན་དབུ་མ་སྟོང་པར་འདོད་༎
གཅིག་དང་དུ་བྲལ་ལ་སོགས་པ་༎
གཏན་ཚིགས་གཞིག་ནས་སྟོང་པར་འདོད་༎
དེ་ཡང་དུག་དང་སྦྱོར་བ་ཡིན་༎
ཤེས་རབ་ཕ་རོལ་ཕྱིན་ལ་སོགས་༎
མདོ་རྒྱུད་སྔགས་ཀྱི་ཁྱད་པར་གང་༌༎
མདོ་རྒྱུད་དབང་གི་གདམས་པ་མེད་༎
སྔགས་ལ་རྣམ་པ་གཉིས་ཡིན་ཏེ་༎
ཕྱི་པ་དང་ནི་ནང་པའོ་༎
ཕྱི་པའི་དབང་ལས་ནང་པའི་དབང་༌༎
ཕན་པའི་དབང་བཅུ་ཁྱད་པར་འཕགས་༎
ནང་གི་རྒྱུད་ནི་དབང་ལྔ་དང་༌༎
བདུད་རྩི་ལྔ་ཡིས་ཁྱད་པར་འཕགས་༎
དེ་བས་རྫོགས་ཆེན་ཁྱད་པར་ཆེ་༎
སྔགས་ནི་བསྒྲུབ་བསྒྱུར་འབྲས་བུར་འདོད་༎
རྫོགས་ཆེན་རྟོགས་པས་སངས་རྒྱས་པ་༎
ཚིག་དབང་གཅིག་གིས་རྟོགས་པར་འདོད་༎
དབང་བསྐུར་རྫོགས་པ་དབང་ལྔ་ཡིན་༎
དེ་ནི་འོག་མ་རྣམས་ལ་མེད་༎
མཆོད་པ་རྣམ་ལྔ་ལྟ་སྒོམ་པ་༎
དེ་ནི་ཀྲི་ཡ་ཡིན་པར་འདོད་༎
མཆོད་པ་རྣམ་ལྔ་སྐུ་ལྔ་བསྒོམ་༎
དེ་ནི་ཡོ་ག་ཡིན་པར་འདོད་༎
བདུད་རྩི་ལྔ་མཆོད་རིགས་ལྔ་བསྒྲུབ་༎
དེ་ནི་མ་ཧ་ཨ་ནུར་འདོད་༎
གསང་སྔགས་དབང་གིས་ཁྱད་པར་འཕགས་༎
རྫོགས་ཆེན་ཐམས་ཅད་ཆོས་སྐུར་རྟོགས་༎
རིག་པ་རྩལ་གྱི་དབང་ཆེན་ཐོབ་༎
དེས་ན་ཁྱད་པར་རབ་ཏུ་ཆེ་༎
སྙན་བརྒྱུད་རིན་ཆེན་སྦྱངས་པ་འདི་༎
ཐམས་ཅད་ངོ་སྤྲོད་པ་ལ་འགོད་༎
དུས་བཞི་མཉམ་སྦྱོར་ཁྱད་པར་ཆེ་༎
གཞི་ལས་གྲོལ་བས་ཁྱད་པར་འཕགས་༎
ཞེས་གསུངས་སོ་༎
ལྷ་རྒྱུད་རིན་པོ་ཆེ་སྤུངས་པ་ལས་༎
ཐེག་པའི་ཁྱད་པར་མཚོན་པའི་ལེའུ་སྟེ་ཉེར་བརྒྱད་པའོ་༎  ་༎ དེ་ནས་ཡང་བཀའ་སྩལ་པ་༎
གསང་བའི་བདག་པོ་ཁྱོད་ཉོན་ཅིག་། རྫོགས་པའི་རྫོགས་ལུགས་བསྟན་པ་ནི་༎
ཉོན་མོངས་དུག་ལྔའི་དགྲ་བཅོམ་ནས་༎
འདས་པ་ལྔ་རུ་གྲོལ་བས་ན་༎
ཉན་ཐོས་གྲུབ་མཐའི་འབྲས་བུ་རྫོགས་༎
ངོ་བོ་གསལ་བས་སེམས་ཙམ་རྫོགས་༎
རང་བཞིན་སྟོང་པས་དབུ་མ་རྫོགས་༎
འདས་པ་གསུམ་གྱིས་ཀྲི་ཡ་རྫོགས་༎
སྐུ་ལྔ་རིགས་ལྔ་དབྱིངས་དང་ཡེ་ཤེས་ཀྱིས་༎
ཡོ་ག་མ་ཧ་ཨ་ནུའི་ཐེག་པ་རྫོགསཔ་༎
འདས་པ་ལྔ་ཡིས་ཐམས་ཅད་ཁྱབ་༎
རྫོགས་པ་ཆེན་པོའི་ལྟ་བ་རྫོགས་༎
ཕྱོགས་སུ་མ་ལྷུང་རྒྱ་མ་ཆད་༎
མཚན་མ་རང་སར་གྲོལ་བ་ནི་༎
སྙན་བརྒྱུད་བྱིན་རྒྱུད་གྲུབ་མཐའ་རྫོགས་༎
ལྟ་སྒོམ་སྤྱོད་པ་འབྲས་བུ་རྫོགས་༎
ཡེ་ཤེས་ལྔ་དང་སྐུ་ལྔ་རྫོགས་༎
འགྲོ་བ་རིགས་དྲུག་མུ་སྟེགས་རྟག་ཆད་རྫོགས་༎
འགག་པ་མེད་པའི་ཤེས་རབ་རང་བྱུང་བས་༎
མཚན་མ་སྣ་ཚོགས་དག་པའི་ཞིང་དུ་སངས་༎
ཆོས་མིན་འབྱེད་པ་མེད་པའི་ཀློང་དུ་རྒྱས་༎
མ་བསྒྲིབས་ཡོངས་ལ་གསལ་བས་ན་༎
ཅིར་ཡང་མི་འགག་ཕྱོགས་རིས་མི་མངའ་བས་༎
ཐམས་ཅད་མ་ལུས་ལུས་མེད་རང་སྣང་ཡིན་༎
ཤེས་རབ་ཡོངས་གཅོད་མ་འགགས་༄༅༎
པས་༎
ངེས་པའི་ཚིག་ནི་མཁྱེན་པའི་ཡེ་ཤེས་ཡིན་༎
དབྱེ་བ་ཕྱི་ནང་གསང་བ་ཡང་གསང་ཡིན་༎
ཤེས་རབ་ལྡང་ཚད་ཆོས་ཀུན་རང་གྲོལ་ཡིན་༎
འུབ་ཆུབ་ཡེ་ཤེས་ཤེས་པས་ཤེས་རབ་ཡིན་༎
རང་སྣང་རང་འབྱུང་ཤེས་པས་སྦྱིན་པ་རྫོགས་༎
རིག་པ་རང་གྲོལ་ཤེས་པས་ཚུལ་ཁྲིམས་རྫོགས་༎
གཉིས་མེད་ཟང་ཐལ་ཤར་བས་བཟོད་པ་རྫོགས་། ཆོས་མིན་ཟང་ཐལ་ཤར་བས་བརྩོན་འགྲུས་རྫོགས་༎
ཐམས་ཅད་ཐིག་ལེར་ཤར་བས་བསམ་གཏན་རྫོགས་༎
སྣང་སྲིད་ལྷག་མཐོང་ཤར་བས་ཤེས་རབ་རྫོགས་༎
ཆོས་སྐུ་རང་ལ་ཤར་བས་ཐབས་ཆེན་རྫོགས་༎
མཚན་མ་རང་གྲོལ་སྟོབས་ཀྱང་རྫོགས་༎
སྣང་བ་རྒྱ་ཡན་སྨོན་ལམ་རྫོགས་༎
འདུ་འབྲལ་མེད་པས་ཡེ་ཤེས་རྫོགས་༎
འོད་ལྔ་འབྱུང་བས་རིན་ཆེན་སྣ་ལྔ་རྫོགས་༎
རྫོགས་པའི་གདམས་ངག་མ་ཤེས་ན་༎
བོང་བུས་སེང་ལྤགས་གོན་པ་འདྲ་།
ཞེས་གསུངས་སོ་༎
ལྷ་རྒྱུད་རིན་པོ་ཆེ་སྤུངས་པ་ལས་།
རྫོགས་ལུགས་ཀྱི་ངོ་སྤྲོད་དབང་བསྐུར་ཆེན་པོའི་ལེའུ
སྟེ་ཉེར་དགུ་པའོ་༎ ༎ དེ་ནས་ཡང་བཀའ
སྩལ་པ་༎ གསང་བའི་བདག་པོ་ཁྱོད་ཉོན་ཅིག་། དེ་ནི་སྤྱི་ཡི་མཚན་ཉིད་ཡིན་༎
རང་གི་མཚན་ཉིད་འདི་ལྟ་སྟེ་༎
མིག་ནི་ཡུལ་ལས་འདས་པར་རྫོགས་༎
རྣ་བ་སྐུ་ལས་འདས་པར་རྫཽགས་༎
ལྕེ་ནི་གཉིས་མེད་འདས་པར་རྫོགས་༎
སྣ་ནི་ཡེ་ཤེས་ཟང་ཐལ་རྫོགས་༎
འོག་སྒོ་གཞི་ལས་འདས་པར་རྫོགས་༎
ཚོགས་བརྒྱད་ཐིག་ལེ་ཡེ་ཤེས་བརྒྱད་དུ་རྫོགས་༎
ཕུང་པོ་ལྔ་ནི་འདས་པ་ལྔ་རུ་རྫོགས་༎
དུག་ལྔ་ཁོང་ཁྲོ་འདས་པ་ལྔ་རུ་རྫོགས་༎
འབྱུང་ལྔ་ཤ་ཁྲག་དྲོད་སེམས་དབུགས་༎
འདས་པ་ལྔ་རུ་རྫོགས་པས་དབང་ཆེན་ཐོབ་༎
སྙིང་སྟོད་སྐུ་ལས་འདས་པར་རྫོགས་༎
དབུས་ནི་ཡུལ་ལས་འདས་པར་རྫོགས་༎
སྨད་ནི་གཉིས་མེད་འདས་པར་རྫོགས་༎
བུབ་རིལ་ཆོས་ལས་འདས་པར་རྫོགས་༎
རྩ་རྣམས་ཐམས་ཅད་མཁྱེན་པར་རྫོགས་༎
ཟུར་བརྒྱད་ཡེ་ཤེས་བརྒྱད་དུ་རྫོགས་༎
ཐེལ་བརྒྱད་ཐིག་ལེ་བརྒྱད་དུ་རྫོགས་༎
ཤེལ་གྱི་སྦུ་གུ་ཐུགས་རྗེའི་རོལ་པར་རྫོགས་༎
ངོ་བོ་སྐུ་ལས་འདས་པར་རྫོགས་༎
རང་བཞིན་ཡུལ་ལས་འདས་པར་རྫོགས་༎
ཐུགས་རྗེ་གཉིས་མེད་འདས་པར་རྫོགས་༎
ཡོན་ཏན་ཡེ་ཤེས་ཟང་ཐལ་རྫོགས་༎
ཕྲིན་ལས་ཐམས་ཅད་མཁྱེན་པར་རྫོགས་༎
ས་རྣམས་མ་ལུས་བགྲོད་མེད་རྫོགས་༎
སྣང་བ་འོད་གསལ་ཕྱི་ཡི་ཚོགས་ལམ་རྫོགས་༎
ཚོགས་དྲུག་རང་གྲོལ་ནང་གི་ཚོགས་ལམ་རྫོགས་༎
འགྱུ་བ་ལམ་ཁྱེར་གསང་བའི་ཚོགས་ལམ་རྫོགས་༎
སྣང་རིག་དབྱེར་མེད་ཤར་བས་སྦྱོར་ལམ་རྫོགས་༎
ཡེ་ཤེས་ཟང་ཐལ་ཤར་བས་མཐོང་ལམ་རྫོགས་༎
གཉིས་མེད་ཟང་ཐལ་ཤར་བས་བསྒོམ་ལམ་རྫོགས་༎
ཐམས་ཅད་མཚན་མ་རང་སར་གྲོལ་༎
མཐར་ཕྱིན་ལམ་ནི་རྫོགས་པའོ་༎
ཞེས་གསུངས་སོ་༎
ལྷ་རྒྱུད་རིན་པོ་ཆེ་སྤུངས་པ་ལས་།
དབང་རྫོགས་རང་ཆས་སུ་བསྟན་པའི་ལེའུ་༄༅༎
སྟེ་སུམ་ཅུ་པའོ་༎  ་༎ དེ་ནས་ཡང་བཀའ་སྩལ་པ་༎
གསང་བའི་བདག་པོ་ཁྱོད་ཉོན་ཅིག་། གཞི་དང་ལམ་དང་འབྲས་བུ་རྣམས་༎
དེ་ཡི་ངོ་སྤྲོད་བསྟན་པར་བྱ་༎
ཉན་ཐོས་དུག་ལྔ་སྤངས་ལམ་ཡིན་༎
བྱང་ཆུབ་སེམས་དཔའ་སྤྱོད་ལམ་ཡིན་༎
སྔགས་ཀྱི་ཐེག་པ་བསྒྱུར་ལམ་ཡིན་༎
རྫོགས་ཆེན་གཞི་ལམ་དབྱེར་མེད་ཡིན་༎
བཀའ་རྒྱུད་གཞི་ལམ་རང་གྲོལ་ཡིན་༎
ཐུགས་རྗེ་བཀྲག་མདངས་ཉི་མ་འབུམ་གྱི་གཟི་༎
བདག་བློ་འཁྲུལ་པའི་བློ་ཡི་མུན་པ་བསལ་།
ཐུགས་རྗེ་སྤྱན་ཅན་ཡེ་ཤེས་ཁོང་ནས་ཤར་༎
འཁོར་བ་རྣམ་བཞིའི་སྲོག་བཅད་པས་༎
ཐྀག་ལེ་ཡེ་ཤེས་ཟང་ཐལ་ཐོབ་༎
གཞི་དང་རྒྱུད་དང་ལམ་དང་འབྲས་བུ་ཆོད་༎
སད་པ་བཞི་དང་བདུད་བཞི་ཆོམས་པ་ཡིན་༎
ཡེ་ཤེས་ཉི་མ་ཐུགས་ཀྱི་ཀློང་ལས་ཤར་༎
སྐུ་བཞི་རང་སར་གྲོལ་བས་བདུད་བཞིའི་སྒྲིབ་པ
དག་། འོད་ལྔ་ལམ་དུ་ཤར་བས་འཁོར་བའི
རྩ་བ་སྨིན་། ཁམས་གསུམ་རྩ་བ་ཆོད་པས་སྲིད་གསུམ་རྩེ་ནས་འགྱེལ་༎
གཞི་དང་འོད་སྣང་བར་ན་གཉིས་མེད་ཤར་བས་ཡོན་ཏན་ཡེ་ཤེས་ལྔ་༎
ཡིད་དང་འགྱུ་བ་འོད་དང་གསུམ་༎
རང་བྱུང་རང་ལ་ཤར་བས་སྐུ་གསུམ་ལམ་དུ་བསླང་༌༎
འབྱུང་ལྔ་རང་བྱུང་འོད་ལས་གྲོལ་བ་ན་༎
ལྔ་ལྡན་ཡེ་ཤེས་མིག་གཅིག་དྲི་མ་མེད་༎
ཐུགས་རྗེ་བྱིན་རླབས་མཁའ་ལ་ཉི་ཤར་འདྲ་༎
བསྐལ་པ་བར་པའི་སངས་རྒྱས་འོད་སྲུངས་དང་༌༎
ཐོག་མའི་སངས་རྒྱས་འོད་དཔག་མེད་པ་དང་༌༎
ཐ་མའི་སངས་རྒྱས་མར་མེ་མཛད་དང་གསུམ་༎
བཀའ་བགྲོས་རྒྱུད་དུ་བྱིན་བརླབས་ནས་༎
སངས་རྒྱས་བཀའ་བགྲོས་རྒྱུད་ཅེས་བྱ་༎
གཞི་ཡི་ཆོས་ལྔ་ལྷུན་གྲུབ་ཡིན་༎
དེ་མ་ཤེས་པས་འཁྲུལ་པ་ཡིན་༎
ལམ་གྱི་འོད་ལྔ་རང་སྣང་ཡིན་༎
དེ་མ་ཤེས་པས་འཁོར་བ་ཡིན་༎
འབྲས་བུ་འཁོར་བ་རྣམ་བཞི་ཡིན་༎
དེ་མ་ཤེས་པས་དངོས་པོ་ཡིན་༎
གཞི་ཤེས་པས་ནི་གྲོལ་པ་དེ་༎
ཐམས་ཅད་མཁྱེན་པ་ཐོབ་པ་ཡིན་༎
ལམ་ཤེས་པས་ནི་རང་བྱུང་བ་༎
འཁོར་བའི་གཡང་ས་ཆོད་པ་ཡིན་༎
འབྲས་བུ་འདས་པ་སྔར་གྲོལ་བས་༎
འཁོར་བའི་འབྲས་བུ་ཆོད་པ་ཡིན་༎
ཡེ་ཤེས་སྤྱན་གསུམ་གཅིག་ཏུ་དྲིལ་།
སངས་རྒྱས་སྤྱན་ཞེས་རབ་ཏུ་བརྗོད་༎
སངས་རྒྱས་ཀུན་གྱི་དགོངས་པ་ནི་༎
གོས་དཀར་མོ་ཞེས་བརྗོད་པ་ཡིན་༎
དགོངས་པ་ཕྱོགས་མེད་ཁྱབ་པ་ཡིན་༎
ནམ་མཁའི་དབྱིངས་ཕྱུག་མ་ཞེས་བརྗོད་༎
ཐུགས་རྗེའི་རླན་དང་མི་འབྲལ་བས་༎
མ་མ་ཀི་ཞེས་རབ་ཏུ་བརྗོད་༎
ཐུགས་རྗེ་ཀུན་ལ་སྙོམས་པར་འཆར་༎
དམ་ཚིག་སྒྲོལ་མ་ཞེས་བྱའོ་༎
ཐིག་ལེའི་རང་བཞིན་ཤེས་རབ་སྙིང་རྗེ་སྟེ་༎
ཕྱི་ཡི་ཁྱད་པར་ཐེག་པ་ཆེ་ཆུང་བསྟན་༎
འོག་མ་རྣམས་ནི་རང་དོན་སྤྱོད་པ་ཡིན་༎
སྔགས་ཀྱི་ཐེག་པ་གཉིས་ཀ་སྤྱོད་པ་ཡིན་༎
རྫོགས་པ་ཆེན་པོ་དབྱེ་བ་མེད་པ་ཡིན་༎
བཀའ་རྒྱུད་འདི་ནི་བདག་དོན་གཞན་དོན་གཉིས་༎
རང་གྲོལ་དབང་པོའི་ཁྱད་པར་སྟོན་པ་ཡིན་༎
ཐབས་དང་ཤེས་རབ་༄༅༎
ཉན་ཐོས་ཉིད་དུ་ལྟུང་༌༎
སྙིང་རྗེ་དང་ནི་ཤེས་རབ་ཀྱིས་༎
འགྲོ་དོན་མ་ལུས་བྱེད་པ་པོ་༎
སྙིང་རྗེ་ཆེན་པོ་ཅིར་མི་མཛད་༎
ཆེ་བའི་ཡེ་ཤེས་རྙེད་དཀའ་བ་༎
ཤེས་རབ་ཐབས་ཀྱིས་འགྲོ་དོན་བྱེད་༎
གྲོལ་ནས་གྲོལ་བའི་ལམ་ཡང་སྟཽན་༎
ལམ་རྣམས་ཀུན་གྱི་མཆོག་ཏུ་བཤད་༎
ཐུན་མོང་ཁྱད་པར་མཆོག་དང་གསུམ་༎
ལོག་ལྟ་མ་དད་ལེ་ལོ་དང་༌༎
མ་རིག་པ་དེ་ལམ་དུ་སློང་༌༎
ངོ་སྤྲོད་སངས་རྒྱས་ས་ལ་འགོད་༎
ལམ་གྱི་མཆོག་ཅེས་བྱ་བའོ་༎
ཞེས་གསུངས་སོ་༎
ལྷ་རྒྱུད་རིན་པོ་ཆེ་སྤུངས་པ་ལས་།
ངོ་སྤྲོད་ཀྱི་ལྟ་བསྒོམ་ལས་གྲོལ་བའི་ལེའུ་སྟེ
སོ་གཅིག་པའོ་༎ ༎ དེ་ནས་ཡང་བཀའ་སྩལ
པ་༎ གསང་བའི་བདག་པོ་ཁྱོད་ཉོན་ཅིག་། རྩ་དང་རླུང་དང་ཐིག་ལེ་དང་༌༎
ཡེ་ཤེས་རྣམ་པ་བཞི་རུ་འདུས་༎
ཐུན་མོང་ཁྱད་པར་མཆོག་དང་གསུམ་༎
ཐུན་མོང་འཁོར་ལོ་ལྔ་ལ་གནས་༎
བརྒྱ་དང་ཉི་ཤུ་རྩ་བཞི་ཡོད་༎
དེ་ཡང་བསྡུས་པས་གསུམ་དུ་འདུས་༎
དེ་ཡང་ཨ་བ་དྷུ་ཏིར་འདུས་༎
ཨ་ནི་ཚིག་དབང་རིན་པོ་ཆེ་༎
ཝ་ནི་གསང་བའི་ཡེ་ཤེས་དབང་༌༎
འ་ནི་ཤེས་རབ་དབང་ཡིན་ནོ་༎
དྷུ་ནི་ཐབས་ཀྱི་དབང་ཡིན་ནོ་༎
ཏི་ནི་བུམ་པའི་དབང་ཞེས་བྱ་༎
ཐམས་ཅད་འདུས་པས་བུམ་པའི་དབང་༌༎
ཚིག་ཏུ་མཚོན་པས་མིང་གི་དབང་༌༎
བརྒྱུད་པ་མ་ཆད་ཆུ་ཡི་དབང་༌༎
རང་ཆོས་སྟོན་པས་དབུ་རྒྱན་དབང་༌༎
ཟུང་དུ་འབྲེལ་བས་རྡོ་རྗེ་དྲིལ་བུའི་དབང་༌༎
རིག་པའི་དབང་ལྔ་ཞེས་ཀྱང་དེ་ལ་བྱ་༎
དེ་ནི་ཁྱད་པར་དབང་ཞེས་བྱ་༎
ད་ནི་མཆོག་གི་རྩ་བསྟན་པ་༎
ཟག་པ་མེད་པའི་དབང་བསྐུར་ཏེ་༎
གཞི་ལ་རྩ་རླུང་ལྷུན་གྱིས་གྲུབ་༎
ཕྲ་བའི་རྩ་དང་རིག་པའི་རྩ་༎
དངོས་པོ་འཁྲུལ་པའི་རྩ་དང་གསུམ་༎
དང་པོའི་རྩ་ནི་ཟག་བཅས་ཡིན་༎
དེ་ལ་སྦྱངས་ན་བདེ་བ་སྐྱེ་༎
བདེ་བ་སྐྱེས་ནས་ལམ་དུ་འཇུག་། ཟག་མེད་རྩ་ནི་བཀའ་བརྒྱུད་ཡིན་༎
གཞི་ཡི་རྩ་དང་རླུང་དང་ནི་༎
ཐིག་ལེ་ལྷན་སྐྱེས་ཡེ་ཤེས་དང་༌༎
ལམ་དུ་ད་ལྟ་བར་དོ་ལ་༎
ཟག་པ་མེད་པའི་ངོ་སྤྲོད་ཡིན་༎
འབྲས་བུ་རང་སར་གྲོལ་བའོ་༎
ངོ་སྤྲོད་ཤིན་ཏུ་གཅེས་པ་ཡིན་༎
དེ་ཡང་བཀའ་བརྒྱུད་བྱིན་བརྒྱུད་དང་༌༎
ཐུགས་སུ་བརྒྱུད་པའི་རྩ་ཡིན་པས་༎
བསྐལ་པ་འཁྲུགས་ཀྱང་ཁར་མ་འབྱིན་༎
སེམས་ཅན་ལས་འཕྲོ་མེད་པ་དང་༌༎
འོག་མའི་གྲུབ་མཐའི་སྒོར་ཞུགས་པས་༎
དངངས་ཤིང་སྐྲག་ནས་སྐུར་བ་འདེབས་༎
དེ་ཡི་རྣམ་སྨིན་འབྲས་བུ་ཡིན་༎
རྡོ་རྗེའི་དམྱལ་བར་ལྟུང་བར་འགྱུར་༎
དེས་ན་བསྐལ་པར་ཁར་མ་འབྱིན་༎
དུས་ངན་ཐ་མ་བྱུང་བའི་ཚེ་༎
མར་མེ་འཆི་ཀར་གསལ་བ་ཡིན་༎
བསྟན་པ་ནུབ་ཀར་དམ་ཆོས་དར་༎
གསལ་བ་རང་གིས་འཆི་བ་ཡིན་༎
དར་བ་རང་གིས་ནུབ་པ་ཡིན་༎
ཞེས་གསུངས་སོ་༎
ལྷ་རྒྱུད་རིན་པོ་ཆེ་སྤུངས་པ་ལས་༎
རྩ་རླུང་ཐིག་ལེ་ཡེ་ཤེས་རླུང་གི་ལེའུ་སྟེ
སོ་གཉིས་པའོ་༎ ༎ དེ་ནས་ཡང་བཀའ་སྩལ
པ་༎ གསང་བའི་བདག་པོ་ཁྱོད་ཉོན་ཅིག་། ལྷ་རྒྱུད་རིན་པོ་༄༅༎
ཆེ་སྤུངས་པ་འདི་༎
ངོ་སྤྲོད་དབང་བསྐུར་རྒྱུད་ཡིན་ཏེ་༎
བྱིན་གྱིས་བརླབས་ཀྱིས་བཤད་པ་ཡིན་༎
འཁོར་བ་དོང་སྤྲུག་རྒྱུད་དུ་ཟུང་༌༎
ཡེ་ཤེས་སྤྱན་གསུམ་རྒྱུད་དུ་ཟུང་༌༎
དབང་བསྐུར་རྒྱལ་པོའི་རྒྱུད་དུ་ཟུང་༌༎
ཡེ་ཤེས་རྟེན་རྫོགས་རྒྱུད་དུ་ཟུང་༌༎
ཡེ་ཤེས་འཁོར་ལོའི་རྒྱུད་དུ་ཟུང་༌༎
ངོ་སྤྲོད་ཆེན་པོའི་རྒྱུད་དུ་ཟུང་༌༎
ཞེས་གསུངས་སོ་༎
རྡོ་རྗེ་སེམས་དཔས་གསོལ་བ་༎
ལེགས་སོ་རྫོགས་སངས་རྒྱས་པའི་མཆོག་། དེ་ལྟར་གསུངས་པར་རྗེས་ཡི་རང་༌༎
འཁོར་རྣམས་རབ་ཏུ་དགྱེས་པའོ་༎
བྱང་ཆུབ་སེམས་དཔའ་ཐུགས་རྗེ་ཆེ་༎
ཞེས་གསུངས་སོ་༎
ལྷ་རྒྱུད་རིན་པོ་ཆེ་སྤུངས་པ་ལས་།
རྗེས་སུ་ཡི་རང་བའི་ལེའུ་སྟེ་སོ་གསུམ་པའོ
༎ ༎ ལྷ་རྒྱུད་རིན་པོ་ཆེ་སྤུངས་པའི་རྒྱན
ཞེས་བྱ་བ་རྫོགས་སོ་༎
བི་མ་ལའི་གདམས་པ་།
བོད་རྒྱལ་ཁམས་ཡོངས་ལ་བཙད་པོ་ཆེ་ན་ཁྲིམས་ཀྱིས་ཆེ་༎
བོད་འབངས་ཡོངས་ལ་དཀོན་མཆོག་མཉན་ན་བདེ་༎
སྔགས་པ་ཀུན་གྱིས་ངན་སྔགས་ཐུབ་ན་བཙུན་༎
རྣལ་འབྱོར་རྣམས་ཀྱིས་ཚུལ་འཆོས་སྤངས་ན་བཟང་༌༎
བླ་མའི་གདམས་པ་བསྒྲུབས་ན་གྲུབ་༎
གཙོ་བོ་རྣམས་ཀྱིས་ཆད་ལས་མི་འགལ་བཟང་༌༎
མོ་བཙུན་རྣམས་ཀྱིས་ལུས་ཁྲིམས་དམ་ན་བཙུན་༎
ཆོས་སྐྱོང་སྲུང་མས་བསྟན་པ་བསྲུངས་ན་བཙུན་༎
གདམས་ངག་སྲོག་ལས་གཅེས་པ་བྱས་ན་ཕྱི་ཕྱིར་བཙུན་༎
