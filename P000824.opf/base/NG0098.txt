བྱས་ན་འཆིང་བ་ཆེན་པོར་འགྱུར་༎
དམ་ཚིག་མི་བསྲུང་ཐ་མལ་སེམས་༎
འཇིག་རྟེན་གྲགས་པ་གཙོར་ལེན་པས་༎
རང་བྱུང་རིག་པའི་སེམས་དང་བྲལ་༎
མུན་གྱུར་བདེན་པའི་དོན་ལས་ཉམས་༎
ཇི་ལྟར་བཙལ་བ་དེ་ཉིད་འཁྲུལ་༎
གང་ལྟར་བལྟས་པ་དེ་ཉིད་ནོར་༎
ལྟ་ལོག་སྤྱོད་རྩིར་མུ་སྟེགས་པ་༎
ཤི་ནས་དམྱལ་བ་ཆེན་པོར་འགྲོ་། ཐར་པའི་སྐབས་དང་བྲལ་ནས་ཀྱང་༌༎
ཐེག་ཆེན་གསང་བའི་རིགས་དང་བྲལ་༎
ཡང་དག་གསང་བའི་དོན་རྟོགས་ན་༎
ཅི་སྤྱད་ཡེ་ཤེས་འོད་དུ་འབར་༎
ཐམས་ཅད་གསལ་བའི་མེ་ལོང་པས་༎
ཡེ་ཤེས་རང་གསལ་འོད་དུ་འབར་༎
ཞེས་གསུངས་སོ་༎
ནམ་མཁའི་མཐའ་དང་མཉམ་པའི་རྒྱུད་ཆེན་པོ་ལས་༎
གདམས་ངག་ཕོག་པའི་ལེའུ་སྟེ་ཉི་ཤུ་རྩ་ལྔ་པའོ་༎།
། དེ་ནས་ཡང་སེམས་དཔའ་རྡོ་རྗེ་དམ་པས་འདི་སྐད་ཅེས་གསོལ་ཏོ་༎
སངས་རྒྱས་ཀུན་གྱི་གསང་བའི་གཏེར་༎
དུས་གསུམ་རྒྱལ་བའི་དགོངས་པའི་ལུང་༌༎
གང་ཟག་དམ་པ་གང་ལྟར་བརྟགས་༎
མགོན་པོ་ཆེན་པོས་བཤད་དུ་གསོལ་༎
ཞེས་གསོལ་ཏོ་༎
དེ་ནས་དེ་བཞིན་གཤེགས་པ་རྡོ་རྗེ་སེམས་དཔས་འདི་སྐད་ཅེས་གསུངས་སོ་༎
ཀྱེ་སེམས་དཔའ་ཆེན་པོ་༎
རྡོ་རྗེ་ཐེག་པ་བཤད་དང་ཉན་༎
སྐྱོན་དང་ཡོན་ཏན་རིམ་པ་ནི་༎
རྡོ་རྗེ་བླ་མ་མན་ངག་ཅན་༎
རིག་པ་གསང་བའི་མཛོད་འཛིན་ཅིང་༌༎
རང་གསལ་ལུང་གི་དོན་ལ་གོམས་༎
ཤེས་རིག་ཡེ་ཤེས་ཉིད་དུ་གསལ་༎
རྣ་བརྒྱུད་མན་ངག་ལྡན་པ་དང་༌༎
རིག་པ་མཛོད་ཀྱི་ཉམས་དང་ལྡན་༎
ཡེ་ཤེས་འཁོར་ལོ་བསྐོར་ཞིང་འབེབས་༎
རྒྱལ་ཐབས་དབང་ཐོབ་མན་ངག་ལྡན་༎
སྤྱོད་པ་མ་བཅོས་ཀླུང་དུ་ཞུགས་༎
ཐུགས་རྗེས་འགྲོ་བ་སྒྲོལ་ལ་བརྩོན་༎
ཆོས་ལ་ཕྱོགས་རིས་མི་མངའ་ཞིང་༌༎
གསང་བའི་མན་ངག་འཚོ་མཁས་ཏེ་༎
ཐེག་པའི་བྱེ་བྲག་མ་རྨོངས་པས་༎
ལྟ་བའི་ཆེ་བ་རྟོགས་པར་ལྡན་༎
ཚིག་གཅིག་དོན་ཀུན་རྟོགས་པའི་བློ་༎
ཤེས་རབ་ཆེན་པོ་འོད་འབར་བས་༎
བག་ཆགས་ཕུང་པོ་སྲེག་བྱེད་པ་༎
རྡོ་རྗེ་བླ་མར་ཡིན་པར་བརྟག་། དྲེགས་དང་སྙིང་རྗེ་ཆུང་བ་དང་༌༎
རྣ་བརྒྱུད་གདམས་ངག་མི་ལྡན་ཞིང་༌༎
ཐོས་ཆུང་ཁེ་གྲགས་བཅུད་འཛག་ཅིང་༌༎
དབང་ལུང་མན་ངག་མི་ལྡན་པ་༎
ཕོངས་པས་ཕོངས་པར་གྱུར་ནས་ནི་༎
མན་ངག་དམ་པས་ཕོངས་པར་འགྱུར་༎
དད་པས་ལུས་སྲོག་མི་བལྟ་ཞིང་༌༎
རྡོ་རྗེ་བླ་མ་གུས་པས་ཁུར་༎
མན་ངག་གསང་བ་གཞུང་ལྡན་པས་༎
གསང་བ་སྤེལ་བར་མི་བྱེད་ཅིང་༌༎
རང་གསལ་རིག་པའི་དོན་ལ་དགའ་༎
བསྐལ་པར་མི་འགྱུར་སྤུན་ལ་སེམས་༎
སྙིང་རྗེ་དམ་ཚིག་ལྡན་པ་དང་༌༎
བརྩོན་འགྲུས་ཤེས་རབ་ལྡན་པ་ཡིས་༎
རྒྱལ་ཚབ་ངེས་པ་གཅིག་ལ་གཏད་༎
བླ་མ་གཞུང་ལྡན་མཁས་པ་ཡིས་༎
སྣོད་ལྡན་རྒྱལ་སྲས་དེ་དག་ལ་༎
རང་གསལ་ཡེ་ཤེས་དོན་བཤད་ན་༎
སྐད་ཅིག་ཉིད་ལ་རྫོགས་སངས་རྒྱས་༎
དད་༄༅༎
མེད་ཆགས་པ་ཆེ་བ་དང་༌༎
སེར་སྣ་རང་ཆེ་ཕྱོགས་བལྟ་ཞིང་༌༎
འཇིག་རྟེན་གྲགས་པ་གཉེར་བ་དང་༌༎
དམ་མེད་བརྩོན་འགྲུས་ཆུང་བ་དང་༌༎
ཡེ་ནས་བློ་འཕང་དམའ་བ་དང་༌༎
འཇིག་རྟེན་བྱ་བའི་རྒྱུར་སྒྲུབ་དང་༌༎
ཐེག་པ་དམན་པར་ཞུགས་པ་དང་༌༎
ཆོས་ལ་ཕྱོགས་རིས་ངོམས་སྐྱེན་དང་༌༎
རྡོ་རྗེ་བླ་མ་བསླུ་བ་དང་༌༎
ངེས་པའི་དོན་ལ་སྐུར་འདེབས་པ་༎
འདི་ལ་གསང་བའི་སྒོ་ཕྱེ་ནས་༎
ནོར་བུ་རིན་ཆེན་གང་གཏོད་པ་༎
རྡོ་རྗེ་དམྱལ་བར་སྐྱེ་བར་ངེས་༎
གལ་ཏེ་ཐར་ཞིང་སེམས་སྐྱེས་ན་༎
གསང་བའི་དོན་དང་ཕྲད་མི་འགྱུར་༎
རྡོ་རྗེ་བླ་མ་སྨོད་པ་ནི་༎
དུས་གསུམ་རྒྱལ་བ་སྨད་པའི་མཐུས་༎
བདུན་རྒྱུད་ཚུན་ཆད་བརླག་འགྱུར་ནས་༎
རྡོ་རྗེ་འབར་བའི་ནང་དུ་སྐྱེ་༎
(༡༧)༄༅༎ བཙལ་བའི་རྣམ་གྲངས་ཅི་སྤྱད་ཀྱང་༌༎
གལ་ཏེ་དམ་པར་འཇུག་འདོན་ན་༎
སྐྱབས་ཀྱི་དམ་པ་རྙེད་མི་འགྱུར་༎
གང་ཞིག་གསང་བའི་གསུང་མཆོག་ལ་༎
གང་ཞིག་སྤངས་ཤིང་སྐུར་བཏབ་པས་༎
རྒྱལ་བའི་གསུང་མཆོག་སྤངས་པ་ཡིན་༎
ཐར་པའི་སེམས་དང་གཏན་དུ་བྲལ་༎
ཞེས་གསུངས་སོ་༎
ནམ་མཁའི་མཐའ་དང་མཉམ་པའི་རྒྱུད་ཆེན་པོ་ལས་།
གང་ཟག་བརྟག་པའི་ལེའུ་སྟེ་ཉི་ཤུ་དྲུག་པའོ་༎།
། དེ་ནས་སེམས་དཔའ་རྡོ་རྗེ་དམ་པ་དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎
དུས་གསུམ་རྒྱལ་བའི་སྐུ་གསུང་ཐུགས་༎
གསང་མཛོད་ཐུགས་ཀྱི་མེ་ལོང་འདི་༎
བསྟན་དང་བཤད་དང་བཀླག་པ་ཡི་༎
ཡོན་ཏན་རྒྱ་ཆེར་བཤད་དུ་གསོལ་༎
ཞེས་ཞུས་སོ་༎
དེ་ནས་དེ་བཞིན་གཤེགས་པ་རྡོ་རྗེ་སེམས་དཔས་འདི་སྐད་ཅེས་གསུངས་སོ་༎
ཀྱེ་སེམས་དཔའ་ཆེན་པོ་༎
དུས་གསུམ་རྒྱལ་བའི་གཏེར་གྱི་དབྱིག་། ནམ་མཁའི་མཐའ་དང་མཉམ་པའི་རྒྱུད་༎
གསང་བའི་ཡང་སྙིང་བསྟན་པའི་བཅུད་༎
སངས་རྒྱས་ཀུན་གྱི་དགོངས་པའི་ལུང་༌༎
ངེས་པར་གཅིག་ཏུ་བསྟན་པའི་རྒྱུད་༎
སྐུ་གསུང་ནམ་མཁའི་མཐའ་མཉམ་པ་༎
སྤྲོས་བྲལ་བསྟན་པ་ཅིར་མི་དགོངས་༎
ཐེག་པའི་ཡང་རྩེ་ཀུན་གྱི་འགྲེལ་༎
ལུང་གསུམ་མན་ངག་ཀུན་གྱི་བཅུད་༎
རིན་ཆེན་ཕུང་པོ་ཟད་མི་ཤེས་༎
ཟག་མེད་ཡེ་ཤེས་བདེ་ཆེན་ཀློང་༌༎
རྟག་པ་ཡེ་ཤེས་འཁོར་ལོ་ཅན་༎
རབ་ཏུ་གསང་བ་རྟོགས་དཀའ་ཞིང་༌༎
དམན་པའི་སྤྱོད་ཡུལ་མ་ཡིན་པ་༎
རང་གསལ་རང་གི་ཡེ་ཤེས་མཛོད་༎
རང་བྱུང་རིག་པའི་འོད་ལ་ཞུགས་༎
བདེ་ཆེན་ཁྱབ་པའི་ངོ་བོ་ནི་༎
ནམ་མཁར་འཛིན་པའི་སེམས་དང་བྲལ་༎
འདི་ལ་མོས་པའི་གང་ཟག་ནི་༎
སངས་རྒྱས་ས་ལ་སྐལ་པ་མཉམ་༎
རྡོ་རྗེ་སེམས་དཔའ་བཅོམ་ལྡན་འདས་༎
རང་གསལ་ཁྱབ་པའི་འོད་མངའ་ཞིང་༌༎
རིག་པ་གསལ་བའི་དབྱིངས་ལ་གནས་༎
འཁོར་བ་སངས་རྒྱས་དུས་གཅིག་གསལ་༎
རིག་པ་ཡེ་ཤེས་གསང་བར་སྣང་༌༎
འགྲོ་དྲུག་ཡེ་ཤེས་སྙིང་པོར་གསལ་༎
དངོས་པོ་ཐམས་ཅད་གསལ་བར་རྟོགས་༎
བསྟན་པའི་སྙིང་པོ་གང་འཆར་བ་༎
རྒྱལ་བའི་སྐུ་གསུང་ཐུགས་འཆང་བ་༎
དེ་བཞིན་༄༅༎
མ་ནོར་རིག་པས་འཛིན་༎
ཡེ་ཤེས་ཉི་མའི་འོད་ལྟར་སྙོམས་༎
ཐུགས་རྗེས་འགྲོ་བའི་དཔལ་དུ་ཤར་༎
བདུད་དང་བགེགས་ཀྱིས་མི་ཚུགས་ཤིང་༌༎
རིག་པའི་དཀྱིལ་འཁོར་ཉིད་དུ་འཆར་༎
ཀློག་དང་འབྲི་དང་འཛིན་པ་ལ་༎
ཀུན་ཀྱང་བུ་བཞིན་སྐྱོང་བར་བྱེད་༎
དེ་ཕྱིར་བསྟན་པའི་ཡང་སྙིང་འདི་༎
རིགས་ངེས་རྒྱལ་ཚབ་གཅིག་ལ་གཏད་༎
བྲག་དང་ཆུ་གཏིང་སྦ་བྱ་སྟེ་༎
སྲོག་དང་བྲལ་བའི་ཁ་བཞིན་བསྡམ་༎
ཞེས་གསུངས་སོ་༎
ནམ་མཁའི་མཐའ་དང་མཉམ་པའི་རྒྱུད་ཆེན་པོ་ལས་།
རྒྱུད་གཟུང་བའི་ལེའུ་སྟེ་ཉི་ཤུ་རྩ་བདུན་པའོ
༎ ༎ རྒྱུད་ཀྱི་རྒྱལ་པོ་ཆེན་པོ་རྡོ་རྗེ
སེམས་དཔའ་ནམ་མཁའི་མཐའ་དང་མཉམ་པར་སྦྱོར་བ
ཞེས་བྱ་བ་བྱང་ཆུབ་ཀྱི་སེམས་རྫོགས་པ་ཆེན
པོའི་རྒྱུད་རྫོགས་སོ་༎།
། རྒྱ་གར་གྱི་མཁན་པོ་ཤྲི་སིདྷ་དང་༌།
བོད་ཀྱི་ལོཙྪ་བ་དགེ་སློང་བཻ་རོ་ཙ་ནས་དྷ་ཧེ་ནའི་འདུ་ཁང་དུ་བསྒྱུར་བའོ་༎
