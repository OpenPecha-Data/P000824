༄༅༎ བཅོམ་ལྡན་འདས་དཔལ་ཀུན་ཏུ་བཟང་པོ་བདེ་བ་ཆེན་པོ་ལ་ཕྱག་འཚལ་ལོ་༎
སྟོན་པ་ཐུགས་རྗེ་ཆེ་མངའ་བས་༎
ཐུགས་ཀྱི་དཀྱིལ་ནས་བཅུད་ཕྱུང་ནས་༎
བྱིན་གྱིས་བརླབས་ཀྱིས་བཤད་པ་ཡིས་༎
རིག་པ་ཐབས་ཀྱི་བརྒྱུད་པ་འདི་༎
ལྟ་བ་ཁྱུང་ཆེན་ལྡིང་བའི་རྒྱུད་༎
འཁོར་རྣམས་ཀུན་ལ་བསྟན་པ་ནི་༎
ཁྱུང་ཆེན་གཤོག་དྲུག་རྫོགས་ནས་སྣང་སྲིད་མཁའ་ལ་ལྡིང་༌༎
ཕྱོགས་བཅུུ་ས་ཕྱོགས་གང་ལའང་ཉམ་ང་མེད་༎
སྣང་སྲིད་ཁྱུང་ཆེན་གཤོག་རྫོགས་མཁའ་ལ་བདེ་༎
གཤོག་དྲུག་ལུས་ལ་རྫོགས་པས་ལྟུང་བའི་ཉམ་ང་མེད་༎
དེ་བཞིན་མན་ངག་སྙིང་པོ་བྱང་ཆུབ་སེམས་༎
ཐམས་ཅད་རྫོགས་པས་ཐིག་ལེ་ཆེན་པོའི་ངང་༌༎
འདི་ལ་གཅིག་མེད་ཐིག་ལེ་ཆེན་པོའི་ངང་༌༎
འདི་ལ་གཅིག་མེད་དུ་མ་མེད་པའི་དོན་༎
སྙིང་པོ་ཉིད་དུ་གྱུར་པས་དེ་བཞིན་ཉིད་དུ་བདེ་༎
འདི་ལ་སངས་༄༅༎
རྒྱས་སེམས་ཅན་གཉིས་པ་གདོད་ནས་མེད་༎
ལྟ་བ་གཤོག་རྫོགས་མཁའ་ལ་ལྡིང་ཞེས་པའོ་༎
བྱང་ཆུབ་སེམས་ཀྱི་མན་ངག་ཁྱུང་ཆེན་ལྡིང་བའི་རྒྱུད་༎
རྡོ་རྗེ་ཚིག་གི་ཡང་དག་དོན་བསྟན་པ་།
ཁྱུང་ཆེན་གཤོག་རྫོགས་མཁའ་ལྡིང་གང་ལ་ཉམ་ང་མེད་༎
རྫོགས་པའི་རྫོགས་པ་བྱང་ཆུབ་སྙིང་པོ་ཉིད་༎
ཐམས་ཅད་རང་བཞིན་ཉིད་དེ་གང་ལ་ཉམ་ང་མེད་༎
མ་བཅོས་ཐིག་ལེ་གཅིག་པས་སྣང་སྲིད་ཡེ་སངས་རྒྱས་༎
དོན་གྱི་ཁྱུང་ཆེན་ཆོས་ཀྱི་དབྱིངས་ན་ལྡིང་༌༎
ཐིག་ལེ་ངང་སྟེ་གང་ལ་ཉམ་ང་མེད་༎
སྣངས་སྲིད་ཕྱི་ནང་རང་བཞིན་ཀུན་སངས་རྒྱས་༎
གདོད་ནས་མ་བཅོས་སྙིང་པོ་དེ་བཞིན་ཉིད་༎
གདགས་པའི་ཐ་སྙད་ཀུན་ལ་གང་ཡང་སྤངས་པ་མེད་༎
འདི་ཞེས་བསྟན་པའི་དོན་མེད་སྟོན་པ་ཅང་མི་གསུང་༌༎
ལྟ་བ་ཁྱུང་ཆེན་ལྡིང་སྟེ་གང་ལ་ཉམ་ང་མེད་༎
ལྟ་བས་བལྟར་མེད་ཡིད་ལ་འདི་བཞག་མེད་༎
སྒོམ་དུ་ཅང་མེད་གཟུང་འཛིན་ཡུལ་མི་གནས་༎
མ་བཅོས་དེ་བཞིན་ཉིད་ནས་མན་ངག་དོན་གྱི་ཀློང་༌༎
གང་ལ་ངང་གིས་གནས་པར་རིག་པ་རང་ལ་གསལ་པའི་ཟེར་༎
མན་ངག་ཁྱུང་ཆེན་ལྡིང་སྟེ་གང་ལ་ཉམ་ང་མེད་༎
སྙིང་པོ་མཆོག་ཏུ་གྱུར་པའི་བྱང་ཆུབ་སེམས་ཉིད་ནི་༎
གདོད་ནས་རྣམ་དག་གང་ལྟར་འཆར་མི་མཛད་༎
མི་སྤོང་མི་ལེན་བཀག་དང་མ་བཀག་མེད་༎
མཉམ་པ་ཆེན་པོ་མཛད་སྤྱོད་རྣམ་པར་དག་༎
སྤྱོད་པ་ཁྱུང་ཆེན་ལྡིང་སྟེ་གང་ལ་ཉམ་ང་མེད་༎
གཞི་རྩ་ཐིག་ལེ་གཅིག་པས་གསལ་བའི་ཐ་སྙད་མེད་༎
དམ་ཚིག་ཁྱུང་ཆེན་ལྡིང་སྟེ་གང་ལ་ཉམ་ང་མེད་༎
མ་བཙལ་ལྷུན་གྲུབ་རང་བཞིན་ཡེ་སངས་རྒྱས་༎
རང་བྱུང་ཡེ་ཤེས་ཐིག་ལེ་ཉག་གཅིག་མ་༎
གཞན་ནས་བཙལ་དུ་མེད་དེ་ཡེ་ནས་སྙིང་པོ་བྱང་ཆུབ་སེམས་༎
ཐམས་ཅད་འདི་ཉིད་འདི་ལས་གཞན་མིན་པས་༎
འཕྲིན་ལས་ཁྱུང་ཆེན་ལྡིང་སྟེ་གང་ལ་ཉམ་ང་མེད་༎
མི་གཡོ་མ་ཡེངས་གང་ལ་སེམས་པ་མེད་༎
མི་འཛིན་མི་རྟོག་དེ་བཞིན་ཉིད་དུ་གསལ་༎
རིག་པ་རྒྱུན་ཆགས་གསལ་བ་ངང་གི་གཟེར་༎
གང་དུ་མི་འགྱུར་དེ་བཞིན་ཉིད་དུ་གནས་༎
སྒོམ་པ་ཁྱུང་ཆེན་ལྡིང་སྟེ་གང་ལ་ཉམ་ང་མེད་༎
ཆོས་རྣམས་ངོ་བོ་སྙིང་པོ་བྱང་ཆུབ་སེམས་༎
གཏིང་དཔག་གཅད་དཀའ་ནམ་མཁའ་རྒྱ་མཚོའི་ཀློང་༌༎
ཡོན་ཏན་ཀུན་འབྱུང་ཡིད་བཞིན་ནོར་བུའི་ཚུལ་༎
སྙིང་པོ་གཅིག་སྟེ་ཆུ་ཟླའི་ཉི་ཟེར་འདྲ་༎
ཀུན་ཀྱང་ཡོངས་བརྡལ་ཐུགས་རྗེ་ཆེན་པོའི་ངང་༌༎
ཐུགས་རྗེ་བྱུང་ཆེན་ལྡིང་སྟེ་གང་ལ་ཉམ་ང་མེད་༎
སྙིང་པོ་མཆོག་ཏུ་གྱུར་པའི་བྱང་ཆུབ་སེམས་ཉིད་ནི་༎
རྒྱུ་ལ་རག་མ་ལུས་པས་རྐྱེན་གྱིས་འཇིག་མཐའ་མེད་༎
ཀུན་གྱི་རྒྱུ་ཉིད་འབྲས་བུའི་མཆོག་གྱུར་པས་༎
ཚོགས་གཉིས་མ་བསགས་རང་བཞིན་ལྷུན་གྱིས་རྫོགས་༎
རྒྱུ་འབྲས་ཁྱུང་ཆེན་ལྡིང་སྟེ་གང་ལ་ཉམ་ང་མེད་༎
ངེས་པའི་ཁྱུང་དགུ་ལྡིང་པས་སྣང་སྲིད་ཡེ་སངས་རྒྱས་༎
འཁོར་བ་རྩ་བ་བཅད་ཀྱང་མྱ་ངན་འདས་པ་མེད་༎
ས་ལམ་སྒོ་ཕུགས་མེད་པར་༄༅༎
ཁྱབ་གདལ་ཐིག་ལེའི་ངང་༌༎
འདི་ཞེས་བསྟན་དུ་མེད་པས་ཡང་དག་རྒྱུད་ཀྱི་མཆོག་༎
ཁྱུང་ཆེན་ལྡིང་བ་མན་ངག་དོན་གྱི་རྒྱུད་༎
ངེས་པའི་དོན་སྟོན་ཀུན་གྲོལ་ཐུགས་ཀྱི་གཏེར་༎
བག་ཆགས་སྒྲིབ་སེལ་རྣམ་དག་ཆུ་བོའི་རྒྱུན་༎
ཉོན་མོངས་བདུད་འདུལ་བདུད་རྩི་ཆེན་པོའི་བཅུད་༎
རྒྱུད་དང་སྟོན་པར་བཅས་ལ་བསྟོད་ཕྱག་འཚལ་༎
གང་ལ་སེམས་གཉིས་མེད་ཅིང་ཆགས་པ་ཀུན་བྲལ་འདི་༎
ཡང་དག་ཐུགས་ཀྱི་སྲས་མཆོག་ཁྱོད་ལ་གཏད་༎
ངེས་པར་འདི་བཟུང་ཐུགས་ལ་ཐུགས་ཀྱི་ཆོངས་༎
ཞེས་བསྟོད་དོ་༎
བྱང་ཆུབ་ཀྱི་སེམས་མན་ངག་ཁྱུང་ཆེན་ལྡིང་བའི་རྒྱུད་༎
ས་མ་ཡ་སོ་ཕག་ཤི་ཐམས་།
