སྲིད་པ་གསུམ་གྱིས་བསྐུར་བའི་གནས་༎
ལྷ་སྲིན་བརྒྱད་ཀྱིས་མཆོད་ཅིང་བསྟོད་༎
ཉོན་མོངས་བདུད་ལས་རྣམ་པར་རྒྱལ་༎
ཕྱག་ན་རྡོ་རྗེ་ཆེ་ལ་ཕྱག་འཚལ་བསྟོད་༎
དཔལ་ལྷ་མོ་ལ་དགེ་བཅུའི་སྒོ་ནས་བསྟོད་པ་།
བརྒྱ་བྱིན་གྱིས་བསྟོད་པ་།
དེ་ནས་དཔལ་ལྷ་མོ་ལ་ལྷ་མ་སྲིན་སྡེ
བརྒྱད་ཀྱིས་སོ་སོ་ནས་དཔལ་ལྷ་མོ་བསྟོད་པ
། དེ་ནས་གཡོག་མོ་རེ་མ་ཏི་ལ་།
བདུད་རི་ཏི་འགོང་ཉག་གིས་།
འདུལ་ཐབས་ཀྱི་དབང་གི་སྒོ་ནས་བསྟོད་པ་།
ལྷ་ལ་དབང་སྒྱུར་ལྷ་མོ་དཔལ་འབར་མ་༎
དབང་ཕྱུག་སྲས་མོ་ལྷ་མོ་གཟི་ལྡན་མ་༎
སུམ་ཅུ་རྩ་གསུམ་གནས་ཀྱི་གཙོ་མོ་སྟེ་༎
ལྷ་མོ་རེ་མ་ཏི་ལ་ཕྱག་འཚལ་བསྟོད་༎
བདུད་ལ་དབང་སྒྱུར་བདུད་མོ་དཔལ་འབར་མ་༎
རི་ཏི་འགོང་ཉག་བུ་མོ་རེ་མ་ཏི་༎
ནག་མོ་རྩེ་དགུ་གནས་ཀྱི་གཙོ་མོ་སྟེ་༎
བདུད་མོ་རེ་མ་ཏི་ལ་ཕྱག་འཚལ་བསྟོད་༎
ཀླུ་ལ་དབང་སྒྱུར་ཀླུ་མོ་དཔལ་འབར་མ་༎
གཙུག་ན་རིན་ཆེན་བུ་མོ་ཡིད་འོང་མ་༎
རོལ་མཚོ་བདུན་གྱི་གནས་ཀྱི་གཙོ་མོ་སྟེ་༎
ཀླུ་མོ་རེ་མ་ཏི་ལ་ཕྱག་འཚལ་བསྟོད་༎
གནོད་སྦྱིན་དབང་སྒྱུར་གནོད་སྦྱིན་དཔལ་འབར་མ་༎
གང་བ་བཟང་པོའི་བུ་མོ་ཤང་ཀ་ན་༎
ནགས་ཚལ་དྲ་བ་ཅན་གྱི་གཙོ་མོ་སྟེ་༎
གནོད་སྦྱིན་རེ་མ་ཏི་ལ་ཕྱག་འཚལ་བསྟོད་༎
བསྟོད་པའི་ལེའུ་སྟེ་ཉི་ཤུ་པའོ་༎  ་༎ དེ་ནས་དཔལ་ཕྱག་ན་རྡོ་རྗེ་དེས་།
པདྨའི་གདན་ལས་སྐུ་བཞེངས་ཏེ་འདི་སྐད་ཅེས་བཀའ་སྩལ་ཏོ་༎
སྲས་མཆོག་འཁོར་གྱི་དམ་པ་བརྒྱ་བྱིན་ཉོན་༎
ལྷ་དང་ལྷ་མིན་མི་དང་ནམ་མཁའ་ལྡིང་༌༎
བགེགས་དང་གཤིན་རྗེ་མ་མོ་དང་༌༎
ཤ་ཟ་ལྟོ་འཕྱེ་དྲི་ཟ་དང་༌༎
སྲིན་པོ་གྲུལ་བུམ་བདུད་དམ་མི་༎
སྔགས་འཆང་རྣལ་འབྱོར་གནོད་སྦྱིན་དང་༌༎
ང་ཡི་འཁོར་རྣམས་རབ་ཏུ་ཉན་པར་གྱིས་༎
ངས་ནི་རྡོ་རྗེ་ཏིང་འཛིན་ལྷུན་གྱིས་གྲུབ་༎
ངས་ནི་མཚན་མ་འཇོམས་པའི་ཕྱག་རྒྱ་རྙེད་༎
ངས་ནི་ཐུན་མོང་སྟོན་པའི་བདུད་ལས་རྒྱལ་༎
ངས་ནི་སྙིང་རྗེས་འགྲོ་ཀུན་དགེ་ལ་བཀོད་༎
ངས་ནི་ཐབས་དང་ཤེས་རབ་ཀུན་ལ་བྱེད་༎
ངས་ནི་རྡོ་རྗེ་མཁའ་འགྲོའི་གསང་རྒྱུད་འདི་༎
ཐུན་མོང་མ་ཡིན་མེ་ལྕེ་འབར་མ་འདི་༎
ངོ་མཚར་ཐབས་མཆོག་དངོས་གྲུབ་དམ་པའི་གཞི་༎
ངས་ནི་བཤད་ཟིན་ཁྱོད་ལ་རབ་ཏུ་གཏད་༎
སྐལ་ལྡན་དད་དང་བརྩོན་འགྲུས་ཡོད་ལ་གཏད་༎
སྙིང་རྗེ་གཞོལ་ཞིང་བརྟུལ་ཞུགས་ཆེ་ལ་གཏད་༎
བདེན་གཉིས་དོན་རྟོགས་ཡི་རངས་བརྟན་ལ་གཏད་༎
བརྣག་པའི་གཟུངས་ཐུབ་སྣོད་ལྡན་ཡོངས་ལ་གཏད་༎
ཟུང་ཤིག་ཆོངས་ཤིག་སྣོད་ལྡན་རྣམས་ལ་ཤོད་༎
འདི་ཡི་དོན་རྣམས་རྩེ་གཅིག་ཡིད་ཀྱིས་ཉོན་༎
འདིས་ནི་མི་ནུབ་ཆོས་ཀྱི་རྒྱལ་མཚན་ཆེན་པོ་ཐོབ་༎
འདིས་ནི་ཆོས་ཀྱི་དབང་ཕྱུག་གོ་འཕང་ཐོབ་༎
འདིས་ནི་ཡིད་བཞིན་རིན་ཆེན་འབར་བ་ཐོབ་༎
འདིས་ནི་ཅི་འདོད་ཐོགས་མེད་དངོས་གྲུབ་ཐོབ་༎
བློ་དམན་ཤེས་ཆུང་ཉན་ཐོས་རྣམས་ལ་གསང་༌༎
ལོག་པའི་མཐར་འཁྱམས་མུ་སྟེགས་༄༅༎
ཅན་ལ་གསང་༌༎
དམུ་རྒོད་མི་མཁས་སྐུར་པ་མཁན་ལ་གསང་༌༎
དད་མེད་སྙིང་རྗེ་སྤངས་པ་རྣམས་ལ་གསང་༌༎
མ་རིག་རྨོངས་པའི་ལེ་ལོ་ཅན་ལ་གསང་༌༎
ཞེས་བཀའ་སྩལ་ནས་།
བརྒྱ་བྱིན་གྱིས་སྤྱི་བོས་བླངས་སོ་༎
འཁོར་ལ་གཏད་པའི་ལེའུ་སྟེ་ཉི་ཤུ་རྩ་གཅིག་པའོ་༎།
། དེ་ནས་ལྷའི་དབང་པོ་བརྒྱ་བྱིན་དེས་།
དཔལ་ཕྱག་ན་རྡོ་རྗེ་ལ་འདི་སྐད་ཅེས་གསོལ་ཏོ་༎
ཀྱེ་བཅོམ་ལྡན་འདས་ལུང་བསྟན་དུ་གསོལ་།
བདེ་བར་གཤེགས་པ་མཁའ་འགྲོ་མ་ལུང་བསྟན་དུ་གསོལ་ཞེས་ཞུས་པ་དང་༌།
དཔལ་ཕྱག་ན་རྡོ་རྗེས་བཀའ་སྩལ་པ་།
མཁའ་འགྲོ་མ་ལྷ་མོ་ནག་མོ་འདིས་།
བསྐལ་པ་མང་པོའི་སྔོན་རོལ་ནས་༎
དུས་གསུམ་རྒྱལ་བའི་ཞལ་མཐོང་སྟེ་༎
དམན་པའི་ཞིང་འདིར་སྤྲུལ་སྐུ་ཡིས་༎
ལྷ་མོའི་ཚུལ་དུ་སྐུ་བསྟན་ནས་༎
འགྲོ་བའི་དོན་ལ་རབ་ཏུ་བརྩོན་༎
ཉོན་མོངས་སྒྲིབ་པ་རབ་ཏུ་སྤངས་༎
ད་ལྟར་ཤེས་བྱའི་སྒྲིབ་པ་སྦྱོང་༌༎
དེ་ཡི་ཁོལ་མོ་རེ་མ་ཏི་༎
སྨོན་ལམ་དབང་གིས་འགྲོ་དོན་བྱེད་༎
བསྒོམ་པའི་ལམ་ལ་རབ་གནས་ནས་༎
ད་ལྟར་ཉོན་མོངས་སྒྲིབ་པ་སྦྱོང་༌༎
འདི་ནས་དུས་འདི་ཕྱི་མའི་ཚེ་༎
མཁའ་འགྲོ་ལྷ་མོ་ནག་མོ་འདི་༎
བྱང་ཤར་མཚམས་ཀྱི་འཇིག་རྟེན་ཁམས་༎
པདྨོ་རྣམ་པར་རོལ་པ་དེར་༎
ཡང་དག་རྫོགས་པའི་སངས་རྒྱས་སུ་༎
པདྨའི་དཔལ་ཞེས་བྱ་བར་ནི་༎
ངས་ནི་ལྷ་མོ་ལུང་བསྟན་ཏོ་༎
དེ་ཡི་གཡོག་མོ་རེ་མ་ཏི་༎
པདྨ་ཅན་གྱི་ཞིང་ཁམས་དེ་༎
བདེ་བའི་བྱང་ཆུབ་སེམས་དཔའ་ནི་༎
བློ་གྲོས་བཤེས་གཉན་བྱ་བར་ནི་༎
དེ་འདིར་ངས་ནི་ལུང་བསྟན་ནོ་༎
མཁའ་འགྲོ་མ་མེ་ལྕེ་འབར་བའི་རྒྱུད་ལས་ཡོངས
སུ་ལུང་བསྟན་པའི་ལེའུ་སྟེ་ཉི་ཤུ་རྩ་གཉིས
པ་རྫོགས་སོ་༎། ། མཆོད་ན་རྒྱལ་བ་རིགས་ལྔ་རྟག་ཏུ་མཆོད་༎
སྲུང་ན་དམ་ཚིག་ཉི་ཤུ་རྩ་བརྒྱད་སྲུངས་༎
དགྲ་བྱུང་ལྷ་མོ་ནག་མོ་མཚོན་ཆར་ཕྱུང་༌༎
ཉེས་ཆུང་ཁ་འཐབ་ཙམ་ལ་མཚོན་མི་དབྱུང་༌༎
ང་ཡི་དཀོར་ཁང་འཇིག་ན་མཚོན་ཆར་ཕྱུང་༌༎
དཀོན་མཆོག་དབུ་འཕང་སྨོད་ན་མཚོན་ཆར་ཕྱུང་༌༎
སངས་རྒྱས་བསྟན་པ་འཇིག་ན་མཚོན་ཆར་ཕྱུང་༌༎
དཀོན་མཆོག་སྐུ་དགྲ་དར་ན་མཚོན་ཆར་ཕྱུང་༌༎
ཞེས་སློབ་དཔོན་པདྨས་སློབ་བུ་གླང་དཔལ་གྱི་སེང
