དེ་ནས་ཛཧྱིས་བསྒྲུབ་བྱ་དགུག་། བཅོ་ལྔ་སྔགས་ཀྱི་ཕྲེང་བ་ནི་༎
རྒྱལ་བ་རྣམས་ཀྱིས་བྱིན་གྱིས་བརླབས་།
འདིས་ནི་ཞི་གནས་ཐོབ་པར་བྱེད་༎
དེ་བཞིན་ལྷག་མཐོང་སྐྱེ་བར་ནུས་༎
འདིས་ནི་བསོད་ནམས་འཕེལ་བར་བྱེད་༎
དེ་ལ་ཡེ་ཤེས་རྣམས་ཀྱང་ཚང་༌༎
འདི་ནི་དེ་བཞིན་རྒྱུ་ཞེས་བྱ་༎
གང་ཞིག་འདི་ལ་འབྲས་བུ་འདོད་༎
དེ་ཕྱིར་དེ་ནི་འབྲས་བུའོ་༎
མེ་ལ་བརྟེན་ན་ལས་ཀྱང་འགྲུབ་༎
ཕྱག་ན་རྡོ་རྗེས་གསོལ་པ་༎
བཅོམ་ལྡན་འདས་གསང་སྔགས་འདི་བཟླས་པའི་ཐབས་ཀྱི་སེམས་དཔའ་གང་ལགས་།
བཅོམ་ལྡན་འདས་ཀྱིས་གསུངས་པ་།
བདག་ཉིད་དམ་ཚིག་རྫོགས་པའི་སྐུ་༎
ཐབས་དང་ཤེས་རབ་ལྡན་བྱས་ལ་༎
དབུ་ཡི་གྲངས་ནི་བཅུ་བདུན་ནས་༎
ཡང་ན་དབུ་གསུམ་ཕྱག་དྲུག་གམ་༎
ཞལ་གཅིག་ཕྱག་གཉིས་རབ་ཏུ་ཤིས་༎
རང་བཞིན་གནས་ནས་དགུག་དང་གཞུག་། གཉིས་མེད་འདྲ་ཡང་སྤངས་ནས་ཀྱང་༌༎
ཟླ་དཀྱིལ་སྟེང་ན་ཀཽ་རི་མ་༎
ཉི་མའི་སྟེང་ན་རལ་གྲི་འབར་༎
མཐའ་མ་སྔགས་ཀྱིས་བསྐོར་བའོ་༎
བཞི་འབུམ་བཏོན་ན་ལས་རྣམས་བྱེད་༎
ཁྲི་ཕྲག་ལས་ནི་དངོས་གྲུབ་འབྱུང་༌༎
བྱེ་བ་དག་གིས་ཚད་དང་ལྡན་༎
མན་ངག་ཅན་གྱི་ས་ཡང་སྟོན་༎
མངོན་ཀྱང་སྔོན་དུ་སྟོན་དང་ལུས་སྟོན་འགྱུར་༎
གང་ཞིག་དུང་ཕྱུར་རྫོགས་པ་ནི་༎
ཕྲིན་ལས་རྣམ་བཞི་ལྷུན་གྲུབ་སྟེ་༎
ཟབ་མོ་སྦྱོར་བ་རྫོགས་ནས་ཀྱང་༌༎
རིན་ཆེན་ཞིང་དེར་སོང་བ་ཡིན་༎
རྣལ་འབྱོར་དབང་ཕྱུག་ཆེན་མོ་རལ་གཅིག་མའི་རྒྱུད་ལས་༎
གསང་སྔགས་དངོས་གྲུབ་ཀུན་གྱི་འཁོར་ལོ་བསྟན་པ་སྟེ་ལེའུ་དགུ་པའོ་༎།
། བཅོམ་ལྡན་འདས་ཇི་ལྟར་ན་སྔགས་ཀྱི་ཚུལ
གྱིས་དངོས་གྲུབ་ཐོབ་པ་དང་ནི་མི་ཐོབ་པ
ལགས་༎ བཅོམ་ལྡན་འདས་ཀྱི་གསུངས་པ་༎
གསང་བའི་བདག་པོ་དངོས་གྲུབ་ཐོབ་པའི་ཚུལ་ནི་།
འདི་ལྟ་སྟེ་།
དེ་བཞིན་གཤེགས་པའི་བཀའི་ཁུངས་བྱུང་བ་དང་༌།
སློབ་དཔོན་མན་ངག་ཅན་གྱི་གདམས་ངག་ནོད་པ་དང་༌།
དམ་ཚིག་བསྲུང་མཚམས་ཡལ་བར་མི་དོར་བ་དང་༌།
ཡིད་ཆེས་པའི་དད་པ་ཡོད་པ་དང་༌།
བརྩོན་འགྲུས་ཆེ་བ་དང་༌།
གཏོང་ཕོད་པ་དང་༌།
ཟབ་མོའི་ལྟ་བ་ཤེས་པ་དང་༌།
རྒྱ་ཆེ་བའི་སྤྱོད་པ་ཤེས་པ་དང་༌།
མཐུན་པའི་དམ་རྫས་སམ་ཆོས་དང་མི་འབྲལ་བ་དང་༌།
སྔོན་དུ་འགྲོ་བའི་ཆོ་ག་རྫོགས་པ་དང་༌།
ཡིད་དམ་གྱི་ལྷ་མི་སྤོང་བ་དང་༌།
སྙིང་རྗེའི་སེམས་ཡོད་པ་དང་༌།
སྤྱོད་ལམ་གྱི་ཏིང་ངེ་འཛིན་མི་བརྗེད་པ་དང་༌།
དགོན་པ་ལ་བརྟེན་པ་དང་༌།
སེམས་པ་དང་༌།
གསང་ཐུབ་པ་དང་༌།
ཆོ་ག་ཤེས་པ་དང་༌།
སེམས་ཅན་གྱི་སྲོག་མི་གཅོད་པ་དང་༌།
འདུག་པ་ལ་དགའ་བ་དང་༌།
འཇིགས་པ་མེད་པ་དང་༌།
སངས་རྒྱས་ལ་ཆེ་ཆུང་མི་འཛིན་པ་ལ་སོགས་པ་དང་ལྡན་ན་།
ནམ་ཡང་དངོས་གྲུབ་ཐོབ་ཟིན་པ་ཡིན་ནོ་།
དེ་དག་དང་མི་ལྡན་ན་ནམ་ཡང་དངོས་གྲུབ་ཐམས་ཅད་མི་ཐོབ་བོ་༎
རྣལ་འབྱོར་དབང་ཕྱུག་ཆེན་མོ་རལ་གཅིག་མའི་རྒྱུད་༄༅༎
ལས་།
དངོས་གྲུབ་ཐོབ་པའི་ཚུལ་བསྟན་པ་སྟེ་ལེའུུ་བཅུ་པའོ་༎  ་༎ དེ་ནས་ཕྱག་ན་རྡོ་རྗེས་།
དཔལ་རལ་གཅིག་མའི་ཕྱག་རྒྱ་ནམ་གྲུ་མ་ལ་མངོན་པར་བསྟན་པ་།
ནམ་གྲུ་ཁྱོད་ཀྱི་མཚན་ཉིད་ནི་༎
ཆོ་འབྲང་བདག་གིས་བཤད་པར་བྱ་༎
ནོར་བུའི་རང་བཞིན་ཁྱོད་ཀྱི་ལུས་༎
རྒྱབ་ནི་འཛམ་བུའི་ཆུ་བོའི་གསེར་༎
ཁྱོད་ཀྱི་གདོང་ནི་དངུལ་ཡིན་ཏེ་༎
ལྟོ་བའི་ཕྱོགས་ནི་རྡོ་རྗེར་འཁྲེགས་༎
མིང་པོ་མཛད་དང་མཛོད་གསུངས་གཉིས་༎
ཁྱོད་ཀྱི་ཕ་ནི་རླུང་ཞེས་བྱ་༎
ཁྱོད་ཀྱི་མ་ནི་ཀུན་སྒྲོལ་མ་༎
སྐལ་ལྡན་ཤིང་རྟ་ཁྱོད་ཀྱི་ལུས་༎
བ་ར་ཧི་སྟི་ཁྱོད་ཀྱི་ལུས་༎
ལྷ་ཡུལ་དག་ཏུ་གྲགས་པ་ཡིན་༎
ན་མོཧ་།
བཛྲ་ནི་སྱཻ་།
ཛི་ལི་ཛི་ལི་།
བིནྡྷ་བིནྡྷ་།
མུཉྫ་མུཉྫ་།
ཧི་བྷ་ལ་།
ཤ་ན་སྭ་ཧ་།
དེ་ནས་ཕྱག་ན་རྡོ་རྗེས་གསོལ་པ་།
གསང་བའི་སྔགས་འདི་ལ་བརྟེན་ནས་ལས་ཕྲ་མོའི་དངོས་གྲུབ་ཐོབ་པའི་ཐབས་ཅི་ལགས་།
བཅོམ་ལྡན་འདས་ཀྱིས་གསུངས་པ་།
ཕྱག་ན་རྡོ་རྗེ་འདི་ལྟ་སྟེ་།
གསང་སྔགས་འདིས་ཞི་བའི་ལས་འགྲུབ་པར་འདོན་ན་།
མནྡལ་དཀར་ལ་ཟླུམ་པར་བྱ་སྟེ་།
མེ་ཏོག་དཀར་པོ་ལ་སོགས་པས་མཆོད་ཅིང་༌།
ལྷ་ཡང་དཀར་མོ་སྤྲུལ་པའི་ཕོ་ཉ་།
ཞི་བའི་རྒྱན་གྱིས་བརྒྱན་པར་བསྒོམ་ན་།
ལས་ཐམས་ཅད་ཞི་བར་འགྱུར་ཞིང་༌།
ཞི་བའི་ལས་ཕྲ་མོ་འགྲུབ་པར་འགྱུར་རོ་༎
རྒྱས་པའི་ལས་འགྲུབ་པར་འདོད་ན་།
མནྡལ་སེར་པོ་གྲུ་བཞི་བྱ་བ་སྟེ་།
མེ་ཏོག་སེར་པོ་ལ་སོགས་པས་མཆོད་ཅིང་༌།
ལྷ་ཡང་སེར་མོ་ཆེན་མོ་མཁའ་ལ་བཞད་པ་།
རྒྱས་པའི་རྒྱན་གྱིས་བརྒྱན་པར་བསྒོམ་ན་༎
ལས་ཐམས་ཅད་རྒྱས་པར་འགྱུར་ཞིང་༌།
རྒྱས་པའི་ཕྲིན་ལས་ཐམས་ཅད་འགྲུབ་པར་འགྱུར་རོ་།
དབང་གི་ལས་ཐམས་ཅད་འགྲུབ་པར་འདོད་ན་།
མནྡལ་ཟླ་གམ་དམར་པོར་བྱ་སྟེ་།
མེ་ཏོག་དམར་པོ་ལ་སོགས་པས་མཆོད་ཅིང་༌།
ལྷ་ཡང་དམར་པོ་ཆེན་མོ་དབང་ཆེན་གཏུམ་པ་མོ་།
དབང་གི་རྒྱན་གྱིས་བརྒྱན་པར་བསྒོམ་ན་།
ལས་ཐམས་ཅད་དབང་དུ་འགྱུར་ཞིང་༌།
དབང་གི་ལས་ཕྲ་མོ་འགྲུབ་པར་འགྱུར་རོ་།
དྲག་པོའི་ལས་ཕྲ་མོ་འགྲུབ་པར་འདོད་ན་།
མནྡལ་ནག་པོ་ཟུར་གསུམ་པའི་འོག་ཏུ་ཐོད་པ་གསུམ་དང་ལྡན་པར་འགྱུར་ཏེ་།
མེ་ཏོག་ནག་པོ་ལ་སོགས་པས་མཆོད་ཅིང་༌།
ལྷ་ཡང་ནག་མོ་ཆེན་མོ་རལ་གཅིག་མ་དྲག་པོའི་རྒྱན་གྱིས་བརྒྱན་པར་བསྒོམ་ན་།
ལས་ཐམས་ཅད་དྲག་པོར་འགྱུར་ཞིང་༌།
དྲག་པོའི་ལས་ཕྲ་མོ་འགྲུབ་པར་འགྱུར་རོ་།
དེ་དག་གི་སྔགས་ཀྱི་ཤམ་བུ་ནི་།
ཤནྟིམ་ཀུ་རུ་།
པུཤྟིམ་ཀུ་རུ་།
པ་ཤམ་ཀུ་རུ་།
མ་ར་ཡ་།
ཞེས་བརྗོད་པས་གཞན་གྱི་ཐུན་མོང་གི་ལས་སུ་བྱའོ་།
གཞན་ཡང་དགུག་པར་འདོད་པས་།
ཆེ་གེ་མོ་ཨ་ཀརྴ་ཡ་ཧུམ་།
ཞེས་བར་དུ་བཅུག་སྟེ་།
དབང་དུ་འགྱུར་བའི་ཡན་ལག་གོ་། བསྐྲད་པར
འདོད་ན་རླུང་གི་རྔ་མོ་དུད་ཁའི་སྟེང་དུ
བསྒྲུབ་བྱ་བསྐྱོན་ནས་།
ཆེ་གེ་མོ་ཛ་ཛ་ཞེས་བརྗོད་པར་བྱའོ་།
གནན་པ་བྱ་བར་འདོད་ན་།
རྡོ་ལེབ་ལ་རི་རབ་ཀྱི་གཟུགས་བྲིས་ཏེ་།
འོག་ཏུ་བསྒྲུབ་བྱའི་མིང་༄༅༎
རུས་གཟུགས་དང་ལྡན་པ་།
གསེར་གྱི་ས་གཞི་སྟེང་ན་བཞག་ནས་།
ཆེ་གེ་མོ་ཡམ་ནན་།
ཞེས་བསྒྲུབ་པར་བྱའོ་།
སྦྱིན་བསྲེག་བྱ་བར་འདོད་ན་།
དྲག་པོའི་རྫས་ལ་སྔགས་དང་མི་བྱང་རེ་རེ་ལྡན་པར་བྱ་སྟེ་།
མེར་པོར་བ་དང་༌།
ཆེ་གེ་མོ་མ་ར་ཡ་ཁ་ཧི་།
ཞེས་བརྗོད་པར་བྱའོ་།
དབྱེ་བར་འདོད་ན་།
འུག་པ་དང་བྱ་རོག་གི་ཁྲག་གིས་བསྒྲུབ་བྱའི་གཟུགས་བྱས་ལ་།
སྒྲོ་གཉིས་ལ་སྔགས་བཟླས་ལ་།
མ་ར་ཡ་མ་ར་ཡ་ཕཏ་།
ཅེས་བྱ་བའི་སྔགས་ཀྱི་ཤམ་བུ་དང་ལྡན་པར་བྱས་ཏེ་།
སྒྲོ་བརྡབ་པས་ཉེ་བ་མཁོན་ཅིང་མྱུར་དུ་དབྱེ་བར་འགྱུར་ཏེ་།
ཡུལ་གཞན་དུ་ཡང་འཁྱམ་པར་འགྱུར་རོ་།
སྨྱོ་འདུལ་བར་འདོད་ན་།
གང་གདོན་གྱིས་ཟིན་པའི་སྐེལ་།
སྔགས་ཀྱི་མདུད་པས་བཏགས་ཏེ་བཟུང་ལ་སྔགས་པར
མི་གཅོད་པར་སྦྱོར་བ་འདི་ལྟ་བུ་དང་ལྡན
པར་གཏོར་ན་ཆེན་པོ་ཡང་དུ་བརྟན་པར་བྱའོ
། ཐོག་གཅད་པར་འདོད་ན་།
ཡུལ་གང་ཙམ་བསྲུང་བར་འདོད་པའི་ཐད་ནས་།
ཤིང་དང་མེ་ཏོག་བླངས་ཏེ་།
ཡང་དང་ཡང་དུ་སྦྱིན་བསྲེག་བྱས་ན་།
སྦྱིན་བསྲེག་གི་རྫས་གང་ནས་འདུས་པ་རྣམས་སུ་ཇི་སྲིད་དུ་ཐོག་འབྱུང་བར་མི་འགྱུར་རོ་༎
རྣལ་འབྱོར་དབང་ཕྱུག་ཆེན་མོ་རལ་གཅིག་མའི་རྒྱུད་ལས་།
ལས་ཕྲ་མོ་འགྲུབ་པར་བྱ་བའི་ལེའུ་སྟེ་བཅུ་གཅིག་པའོ་༎།
། དེ་ནས་ཕྱག་ན་རྡོ་རྗེས་གསོལ་པ་།
བཅོམ་ལྡན་འདས་ལུས་ངག་སེམས་བདེན་པའི་ཐབས་དང་༌།
རླུང་ནི་གང་ལགས་།
གསང་བའི་བདག་པོ་འདི་ལྟ་སྟེ་།
ཨོམ་ཞེས་བྱ་བ་འཇུག་པའི་རླུང་༌།
ཨཧཞེས་བྱ་བ་གནས་པའི་རླུང་༌།
ཧུམ་ཞེས་བྱ་བ་འབྱུང་བའི་རླུང་༌།
འཇུག་པ་དེ་ནི་གང་དུའོ་།
དེ་ནས་གནས་པ་ནང་དུ་གནས་༎
དེ་ནས་འབྱུང་བ་ཕྱིར་ཡང་འབྱུང་༌༎
ནང་གི་སྙིང་གའི་དཀྱིལ་ན་ཡོད་༎
གནས་པ་དེ་ཉིད་ནམ་མཁའ་རྒྱང་༌།
ཡུལ་འཕྲོ་བ་ནི་ཕྱི་རོལ་ཡིན་༎
ཨོམ་ཞེས་བྱ་བ་སེར་པོ་སྟེ་༎
ཨཧནི་དམར་པོར་བཤད་པ་ཡིན་༎
ཧུམ་ནི་དཀར་པོར་གྱུར་པའོ་༎
ཨཧནི་ཉོན་མོངས་གྱུར་པ་ཡིན་༎
དེ་ནི་ཧུམ་གི་མཚན་མར་གནས་༎
ཨོམ་ནི་དེ་ལ་ཚང་བ་ཡིན་༎
སེར་པོ་རྣམ་པར་སྣང་མཛད་དང་༌༎
དམར་པོ་སྣང་བ་མཐའ་ཡས་ལྡན་༎
དཀར་པོ་མི་བསྐྱོད་ཡང་དག་ཡིན་༎
དམར་པོ་དེ་འདྲ་ཤེས་རབ་སྟེ་༎
དཀར་པོ་ཡང་ནི་ཐབས་ཀྱི་རྒྱ་༎
གཡས་ཀྱི་རྩ་ནི་ལ་ལ་ན་༎
གཡོན་གྱི་གནས་པ་ར་ས་ན་༎
ཨ་ཝ་དྷུ་ཏི་དབུས་ན་ཡོད་༎
སྣང་མཛད་བདག་གི་ལུས་ཀྱི་རྒྱ་༎
སྣང་བ་མཐའ་ཡས་ངག་གི་རྒྱ་༎
མི་སྐྱོད་དེ་ནི་སེམས་ཀྱི་རྒྱ་༎
སྐུ་གསུང་ཐུགས་ཀྱི་རྒྱ་ཡིན་པས་༎
སྒྱུ་མ་ཙམ་དུ་ཅིར་ཡང་སྣང་༌༎
གདོན་བྱས་རྣམ་རྟོག་མ་ཡིན་ཏེ་༎
ཡེ་ནས་གནས་པ་ཤེས་བྱ་ཡི་༎
དབུགས་དང་རྩ་ཡི་སྦྱོར་བ་ལས་༎
ཕྲ་ལ་ཞི་བར་རྣམ་སྦྱངས་ནས་༎
རྫོགས་པ་འདོད་ཕྱིར་བསྐྱེད་པ་སྟེ་༎
རྣལ་འབྱོར་ཆོ་ག་གསུམ་པ་ཡིན་༎
རྣལ་འབྱོར་དབང་ཕྱུག་ཆེན་མོ་རལ་གཅིག་མའི་རྒྱུད་ལས་།
རྫོགས་པའི་རིམ་པ་བསྐྱེད་པའི་ལེའུ་སྟེ་བཅུ་གཉིས་པའོ་༎  ་༎ དེ་༄༅༎
ནས་ཕྱག་ན་རྡོ་རྗེས་གསོལ་པ་༎
བཅོམ་ལྡན་འདས་དབང་པོ་རྣོན་པོ་རྣམས་ཀྱི་དོན་དུ་རྫོགས་པའི་རིམ་པ་བསྟན་དུ་གསོལ་༎
བཅོམ་ལྡན་འདས་ཀྱི་གསུངས་པ་།
གསང་བའི་བདག་པོ་འདི་ལྟ་སྟེ་༎
གང་ཞིག་ཆོས་ནི་གང་ནས་བཙལ་༎
དེ་ལ་བཙལ་བ་རྡུལ་ཙམ་མེད་༎
ཅི་ཕྱིར་འཁྲུལ་པས་གཉིས་སུ་སྣང་༌༎
དོན་དམ་ཅན་ལ་སྣང་བ་མེད་༎
གང་དུ་རྫོགས་པ་བསྐྱེད་པ་དང་༌༎
བསྐྱེད་པ་ལ་སོགས་བསྟན་པ་ནི་༎
དབང་པོ་རྟུལ་བ་གདུལ་ཕྱིར་དུ་༎
དྲང་བའི་དོན་གྱི་ཞི་གནས་ཡིན་༎
འོད་གསལ་སྙིང་གའི་དཀྱིལ་འཁོར་ནི་༎
འགྱུར་བ་མེད་ཅིང་ཉེས་པ་སྤངས་༎
དྷར་མོ་ད་ལ་ཞེས་གྲགས་པ་༎
ནམ་མཁའི་དེ་ཉིད་རང་ལ་ཡོད་༎
འདི་ལྟར་ཁྱབ་བྱེད་ཨཧཞེས་བྱ་༎
ཡི་གེ་ཁ་དོག་གཟུགས་ཅན་མིན་༎
ཡེ་ཤེས་ཡང་དག་བཞི་ལ་ཕྲ་༎
ཟབ་མོ་གཅིག་མིན་དུ་མ་མིན་༎
སྟོང་ཉིད་མཚན་མེད་སྨོན་པ་མིན་༎
ཆོས་རྣམས་ཙམ་དུ་སྣང་བ་ཡིན་༎
འདིར་བསམ་འདི་ཡིན་འདི་ལ་གནས་༎
འོད་གསལ་འདིར་དེ་ཉིད་ཁོ་ནའོ་༎
རྣལ་འབྱོར་དབང་ཕྱུག་ཆེན་མོ་རལ་གཅིག་མའི་རྒྱུད་ལས་།
རྫོགས་པའི་རིམ་པའི་རྣལ་འབྱོར་དབང་ཕྱུག་ཆེན་མོའི
རྗེས་སུ་རྣལ་འབྱོར་གྱི་སྤྱོད་ཡུལ་དུ་མ་གྱུར
པ་། རྫོགས་པ་ཆེན་པོའི་རྣལ་འབྱོར་གྱི་ཚད
བསྟན་པ་སྟེ་ལེའུ་བཅུ་གསུམ་པའོ་༎ ༎ ཨེ
ཀ་ཙ་ཏི་རལ་གཅིག་མའི་རྒྱུད་ལས་རྩ་བའི
རྒྱུད་ཆེན་མོ་རྫོགས་སོ་༎
དེ་ནས་ཕྱག་ན་རྡོ་རྗེས་གསོལ་པ་༎
བཅོམ་ལྡན་འདས་འོད་གསལ་ཉིད་ཇི་ལྟར་ལགས་༎
སྙིང་རྗེ་ཞེས་བྱ་བ་ཇི་ལྟར་ལགས་༎
དེ་ཡི་དཀྱིལ་འཁོར་ཇི་ལྟར་ལགས་༎
མི་འགྱུར་བ་ཉིད་ཇི་ལྟར་ལགས་༎
ཉེས་པ་མེད་པ་ཅི་ཡི་ཕྱིར་༎
དྷར་མོ་ད་མ་ཇི་ལྟར་ལགས་༎
ནམ་མཁའ་ཞེས་བགྱི་ཇི་ལྟར་ལགས་༎
ཁྱབ་མེད་ཨ་ཡང་ཇི་ལྟར་ལགས་༎
ཡི་གེ་མེད་པ་ཅི་ཡི་དོན་༎
ཡེ་ཤེས་བགྱི་བ་ཅི་ཡི་དོན་ལགས་༎
ཡང་དག་ཉིད་ཀྱང་ཇི་ལྟར་ལགས་༎
ཞི་བར་མ་གྱུར་ཇི་ལྟར་ལགས་༎
ཕྲ་མོ་ཡང་ནི་ཇི་ལྟར་ལགས་༎
ཇི་ལྟར་ཟབ་མོར་གསུངས་པ་ལགས་༎
གཅིག་དང་དུ་མ་ཇི་ལྟར་ལགས་༎
སྟོང་པ་ཉིད་ནི་ཇི་ལྟར་ལགས་༎
མཚན་མ་མེད་པ་ཇི་ལྟར་ལགས་༎
སྨོན་པ་མེད་པ་ཇི་ལྟར་ལགས་༎
ཆོས་རྟག་བགྱི་བ་ཇི་ལྟར་ལགས་༎
འདིར་བསམ་འདི་ཉིད་གང་གི་ལགས་༎
འདི་ཡིན་གསུང་པ་ཇི་ལྟར་ལགས་༎
འདི་ན་གནས་པ་གང་དང་གང་༌༎
འོད་གསལ་བ་ནི་ཇི་ལྟར་ལགས་༎
དེ་ཉིད་གསུངས་པ་ཇི་ལྟར་ལགས་༎
དེ་ཁོ་ན་ཡང་ཇི་ལྟར་ལགས་༎
དེ་ནས་བཅོམ་ལྡན་འདས་དཔལ་རྡོ་རྗེ་ཧེ་རུ
ཀས་གསང་བའི་བདག་པོ་ལ་འདི་སྐད་ཅེས་གསུངས
སོ་༎ རྩོལ་བ་མེད་པའི་ཡི་གེ་ནི་༎
རང་ལ་སྣང་བས་འོད་གསལ་ཡིན་༎
ཆོས་རྣམས་བརྟེན་པའི་དྲན་པ་ནི་༎
སྙིང་རྗེ་ཞེས་བྱ་ཡིན་པར་བཤད་༎
དེ་ཡི་དབུས་ན་རང་བཞིན་སྟོང་པ་ནི་༎
འགྲོ་བ་རྣམས་ཀྱིས་མི་ཤེས་པ་༎
ཅི་ཡང་མེད་པའི་དཀྱིལ་འཁོར་ཡིན་༎
དེ་ནི་ཐོག་མ་ཐ་མའི་༄༅༎
བར་༎
མི་འགྱུར་གནས་པས་འགྱུར་བ་མེད་༎
དེ་ལ་ཆོས་ཅན་རྣམ་རྟོག་གིས་༎
བསླད་ནི་ཉེས་པ་མེད་པ་ནི་༎
དེ་ཉིད་ཉེས་པ་མེད་པ་ཡིན་༎
ཆོས་ཅན་འབྱུང་བའི་གནས་ཡིན་པས་༎
དྷ་རྨོ་ད་ཡ་དབྱིངས་ཀྱི་དོན་༎
དེ་ཉིད་ངོ་བོ་ནམ་མཁའ་ཡིན་༎
བརྗོད་པ་རྣམས་ལ་གནས་པ་ཡིན་༎
བརྗོད་མེད་ཁྱབ་བྱེད་ཨ་ནི་གཟུགས་དང་མདོག་། ཡི་གེ་རྣམས་དང་བྲལ་བ་ནི་༎
དོན་ནི་སྐྱེ་མེད་སྟོང་པ་ཡིན་༎
དེ་ནི་ཡེ་ནས་གནས་པ་ཡི་༎
དོན་དེ་ཤེས་པས་ཡེ་ཤེས་ཡིན་༎
དེ་ཕྱིར་དེ་ཤེས་ཤེས་པ་ལ་༎
ཡང་དག་པ་ཞེས་བཏགས་པ་ཡིན་༎
ཡང་དག་དེ་ཡི་ངོ་བོ་ནི་༎
ཀུན་ཏུ་ཞི་བར་གྱུར་པ་ཡིན་༎
དོན་དེ་བརྟག་པར་དཀའ་ཕྱིར་དང་༌༎
ཕྲ་མོ་གྱུར་པས་ཕྲ་བ་ཡིན་༎
དེ་ཕྱིར་དེ་ལ་ཟབ་ཅེས་བྱ་༎
སེམས་ཀྱི་སྤྱོད་ཡུལ་ཡིན་ཕྱིར་རོ་༎
སེམས་ལ་གཅིག་དང་དུ་མ་མེད་༎
དེ་ཡི་ཕྱིར་ན་གྲངས་ལས་འདས་༎
གཅིག་དང་དུ་མ་སྤངས་པ་ཡིས་༎
གཅིག་དང་དུ་མ་རྣམས་སྤངས་པ་༎
སྟོང་པ་ཉིད་ཅེས་དེ་ལ་བྱ་༎
དེ་ལ་དངོས་པོའི་ཆོས་མེད་པ་༎
དེ་ཕྱིར་མཚན་མ་མེད་པ་ཡིན་༎
མཚན་མ་མེད་པ་དེ་ཉིད་ལ་༎
སྨོན་པ་མི་དགོས་རང་ལ་ཡོད་༎
དེ་ཕྱིར་སྨོན་པ་མེད་པ་ཡིན་༎
དེ་ནི་གྲུུ་གསུམ་རང་བཞིན་ཏེ་༎
རྣམ་པར་ཐར་པ་གསུམ་པ་ཡིན་༎
ཆོས་དེ་མཚོན་པའི་རྟགས་ལ་ནི་༎
དེ་ཕྱིར་ཆོས་རྟགས་ཕྱག་རྒྱ་ཡིན་༎
དུས་གསུམ་དྷརྨ་དེ་དབུས་ལ་༎
འདིར་བསམ་པས་ན་བསམ་པ་ཆེ་༎
བསམ་པ་མེད་པའི་ཕྱག་རྒྱ་ཡིན་༎
དེ་ལྟར་བསམ་པ་དེ་ཉིད་ནི་༎
སྤྲོས་དང་བྲལ་བས་དེ་ཉིད་ཡིན་༎
སྤྲོས་དང་བྲལ་བ་དེ་ལ་ནི་༎
གནས་པ་ནམ་མཁའི་མཚན་ཉིད་དེ་༎
དེ་བས་འོད་གསལ་ཞེས་བརྗོད་དེ་༎
འགྲོ་བ་ཀུན་གྱི་རང་བཞིན་གནས་༎
ཕྱིན་ཅི་ལོག་ཏུ་རྣམ་བརྟག་ཀྱང་༌༎
འགྲོ་བའི་རང་བཞིན་དེ་ལས་ཡིན་༎
དེ་ཡི་ཕྱིར་ན་རྒྱལ་བ་དང་༌༎
འཁྲུལ་པ་མཉམ་པར་དེ་ཉིད་གཅིག་། དེ་ལ་གང་ཞིག་མཁས་ལྡན་པའི་༎
སོ་སོ་རང་རིག་ཏིང་འཛིན་གྱིས་༎
ནམ་མཁའི་དཀྱིལ་ལྟར་ཆོས་མཐོང་སྟེ་༎
གཉིས་སུ་མེད་པ་དེ་ཁོ་ན་༎
རྫོགས་པའི་རྫོགས་པ་མཁས་པའི་རྒྱ་༎
རྫོགས་པ་ཆེན་པོ་དཔལ་དང་ལྡན་༎
སྙིང་གི་ནམ་མཁའ་རང་ལ་ཡོད་༎
དེ་ནས་ཕྱག་ན་རྡོ་རྗེས་གསོལ་པ་༎
བཅོམ་ལྡན་འདས་ཆོས་ཟབ་མོ་ཡང་དག་པའི་དོན་༎
ཐུན་མོང་མ་ཡིན་པ་བདག་ལ་བསྟན་པ་ངོ་མཚར་ཏོ་༎
བདག་གིས་ཀྱང་མ་འོངས་པ་ན་༎
ཐུན་མོངས་མ་ཡིན་པ་རྣམས་ལ་བསྟན་པར་བགྱིའོ་༎
བཅོམ་ལྡན་འདས་ཀྱིས་གསུངས་པ་༎
གསང་བའི་བདག་པོ་།
ཆོས་ཆེན་པོ་འདི་འཛམ་བུ་གླིང་དུ་སྐྱེས་པ་༎
མཁའ་འགྲོ་མའི་ཕྱག་རྒྱ་ཡོད་པ་༎
ཚེ་ལ་དབང་བའི་རིག་འཛིན་ཐོབ་སྟེ་༎
བྲམ་ཟེ་མཆོག་སྲེད་ཅེས་བྱ་མ་།
ལྷུན་གྱིས་གྲུབ་པའི་ས་ལ་འགྲོ་བ་།
དེའི་ལག་ཏུ་འབྱུང་བར་འགྱུར་ཏེ་།
ཁྱོད་ཀྱིས་ཟུང་ལ་ཆོངས་ཤིག་། སྣོད་མ་དག
པ་རྣམས་ཀྱི་རྒྱུད་བྱང་བར་གྱིས་ཤིག་། རྣལ
འབྱོར་དབང་ཕྱུག་ཆེན་མོ་༄༅༎
རལ་གཅིག་མའི་རྒྱུད་ལས་།
