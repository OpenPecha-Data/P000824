༼༩༽༄༅༎ དོན་སྟེར་བར་བྱེད་༎
དེ་ལ་དུས་གནད་བསྲིང་བར་བྱ་༎
འཁོར་གྱི་ཐུན་མོང་ལས་གྲུབ་པས་༎
དེ་ལ་དུས་ཚད་གྲངས་ཚད་སྦྱར་༎
ཡང་འཁོར་སྤྲུལ་དང་ཡང་སྤྲུལ་གྱི་༎
བསྙེན་པའི་དུས་ཚད་གཟུང་དུ་མེད་༎
དེ་ཡི་མཚན་ཉིད་མཁས་པས་བརྟག་། རྟགས་ཀྱིས་བསྙེན་ཚད་བཟུང་བ་ནི་༎
རབ་ལ་དངོས་དང་འབྲིང་ལ་ཉམས་༎
ཐ་མ་རྨི་ལམ་དག་ལ་འབྱུང་༌༎
མཆོག་ལ་ཆོས་ཀྱི་སྐུ་ཡི་རྟགས་༎
འབྲིང་ལ་ལོངས་སྤྱོད་རྫོགས་སྐུའི་རྟགས་༎
ཐ་མ་ལ་ནི་སྤྲུལ་སྐུའི་རྟགས་༎
རབ་ལ་མཆོག་རྟགས་འབྲིང་པོ་ལ་༎
ཐུན་མོང་ཡེ་ཤེས་གྲུབ་རྟགས་དང་༌༎
ཐ་མ་ལ་ནི་ཐུན་མོང་གི་། ལས་ཀྱི་འབྲས་བུ་འབྱུང་བའི་རྟགས་༎
གོ་རིམ་མ་ལོག་རིམ་པར་འབྱུང་༌༎
རྟེན་ཅན་རྟེན་ལ་རྟེན་མེད་རྟེན་༎
ཡང་དག་དོན་རྟེན་ལ་སོགས་པ་༎
རྟགས་ཀྱིས་བསྙེན་པ་ཚད་ཕེབ་འགྱུར་༎
ལྷག་དང་ཆད་དང་ནོར་བ་དང་༌༎
འཁྲུལ་པར་འབྱུང་དང་གོ་ལོག་དང་༌༎
ལོག་པའི་རྟགས་རྣམས་འབྱུང་བ་སྟེ་༎
ནུས་མེད་བརྡ་ངན་དུ་མ་དང་༌༎
རྣལ་འབྱོར་ལུས་ངག་ཡིད་གསུམ་པོ་༎
ཉམས་ཤིང་རྒུད་པ་དུ་མ་འབྱུང་༌༎
དེ་བྱུང་མཁས་པས་ལུགས་འབྱུང་དང་༌༎
ལུགས་བཟློག་སྔགས་ཀྱི་འཁྲུལ་འཁོར་བཅས་༎
དྲག་པོའི་ལས་ལ་གཟུད་པར་བྱ་༎
སྐོང་དང་བཤགས་དང་གཏོར་མའི་ལས་༎
མེ་དང་མཆོད་སྦྱིན་ལས་ལ་འབད་༎
གྲངས་ཀྱི་ཚད་ལ་གྲངས་ཚད་བཟུང་༌༎
དུས་ཀྱི་ཚད་ནི་དུས་གནད་དབབ་༎
རྟགས་ལ་རྟགས་རྣམས་ངོ་ཡིས་བཟུང་༌༎
དེས་ནི་བསྙེན་པ་མཐར་ཕྱིན་ནས་༎
སྔགས་རྣམས་གཏན་ལ་ཕེབས་ནས་ཀྱང་༌༎
ཡེ་ཤེས་ལྷ་དང་མཇལ་བར་འགྱུར་༎
དེ་བརྙེས་ལས་ཀྱི་འབྲས་བུ་འབྱུང་༌༎
འཇིག་རྟེན་དྲེགས་པའི་ལྷ་འདྲེ་ནི་༎
ངང་གིས་བཀའ་ཉན་བྲན་དུ་འགྱུར་༎
བླ་མ་ཡི་དམ་མཁའ་འགྲོ་ཐམས་ཅད་ཀྱི་གསུང་རྒྱུད་རིན་ཆེན་འབྲུག་སྒྲ་ལས་།
སྔགས་ཀྱི་ཚད་བསྟན་པའི་ལེའུ་སྟེ་བརྒྱད་པའོ་༎
ཨྠིྀ་། ༎ རང་བྱུང་རིག་པའི་འཁོར་རྣམས་ཉོན
༎ བརྩོན་འགྲུས་ལྡན་པའི་སྔགས་པ་ཡིས་༎
ལྷ་སྔགས་ཚད་ལ་ཕེབས་པའི་རྟགས་༎
སྔགས་ཀྱི་དྲོད་རྟགས་འབྱུང་ཚུལ་ནི་༎
ལེགས་པར་བཤད་ཀྱིས་ཡིད་ལ་བཟུང་༌༎
མཆོག་གི་རྟགས་དང་ཐུན་མོང་རྟགས་༎
ལས་ཀྱི་ཁ་བསྒྱུར་རན་པའི་རྟགས་༎
དེ་ལས་གཞན་པ་ལོག་མིན་རྟགས་༎
ངེས་མེད་ངེས་པ་ཅན་གྱི་རིགས་༎
དང་པོ་མཆོག་གི་དྲོད་རྟགས་ནི་༎
ལུས་དངོས་ལྷ་རུ་ཀྲོང་གིས་སོང་༌༎
འཁྲུལ་པ་ཟད་ནས་ཡེ་ཤེས་བརྙེས་༎
རྣམ་པར་སྨིན་པའི་ལུས་དག་ནས་༎
འགྱུར་མེད་གཡུང་དྲུང་རྡོ་རྗེའི་སྐུ་༎
སྐྱེ་བ་མ་འཕོས་གྲུབ་པ་དང་༌༎
རང་བསྒྱུར་སྒྲ་ཡི་མངོན་ཤེས་ཐོབ་༎
ཆོས་རྣམས་མ་བསླབས་ངང་གིས་ཤེས་༎
གཞན་གྱི་ཤེས་པ་སྒྱུར་བར་བྱེད་༎
སྐད་ཅིག་ལག་པ་བརྐྱང་བསྐུམ་ལ་༎
ཞིང་ཁམས་དཔག་མེད་ཉུལ་བ་དང་༌༎
སྤྲུལ་པ་དུ་མར་འགྱེད་པར་ནུས་༎
བསྐྱེད་སྡུད་ཆོ་འཕྲུལ་དཔག་མེད་འགྱེད་༎
རང་ལ་རང་དབང་ཐོབ་པ་༄༅༎
ཡིས་༎
རྒྱལ་བ་རྣམས་ཀྱི་དགོངས་པ་ལོན་༎
སྣང་སྲིད་ཆོས་ལ་རང་བྱན་ཚུད་༎
ཡེ་ཤེས་སྣང་བ་ལྷུག་པར་འཆར་།
དེ་སོགས་རྣམ་གྲངས་བརྗོད་ལས་འདས་༎
ཐུན་མོང་རྟགས་ལ་གྲངས་མང་ཡང་༌༎
རྗེས་སུ་འཛིན་པ་དངོས་གྲུབ་སྟེར་༎
དངོས་གྲུབ་ཉེ་བར་ཐོབ་པའི་རྟགས་༎
རྣམ་པ་གསུམ་ལ་འདུས་པ་སྟེ་༎
ལྷ་ཡི་རྗེས་སུ་འཛིན་པའི་རྟགས་༎
ཡེ་ཤེས་སྣང་བ་ལྷུག་པར་འཆར་༎
གང་དང་གང་གི་སྔགས་བཟླས་པས་༎
སྤྲོ་ཞིང་རིག་པ་དངས་པ་དང་༌༎
རྟགས་དང་མཚན་མ་ཤུགས་ལས་འབྱུང་༌༎
བག་གྲོ་ཉམས་དགའ་རིག་པ་འུར་༎
སྐྱོ་དུབ་མེད་པར་བསྒྲུབ་ལ་བརྩོན་༎
བྱིན་ཕེབ་རྫས་ལ་གཟི་བརྗིད་འབར་༎
དེ་བྱུང་རྗེས་སུ་འཛིན་པའི་རྟགས་༎
ཐང་ལྷོད་མེད་པར་བསྒྲུབ་ལ་འབད་༎
དངོས་གྲུབ་སྟེར་བའི་བྲོད་རྟགས་ནི་༎
དངོས་ཉམས་རྨི་ལམ་ལ་སོགས་དང་༌༎
གཞན་གྱི་བརྡ་ལ་བརྒྱུད་ནས་ནི་༎
བཟའ་བཏུང་ལ་སོགས་སྟེར་བའི་ཚུལ་༎
རྒྱན་དང་ཆ་ལུགས་སྩལ་བར་འགྱུར་༎
དངོས་གྲུབ་ཉེ་བར་ཐོབ་རྟགས་ནི་༎
ཕྱི་ནང་གཞན་རྐྱེན་འཚེ་དོགས་མེད་༎
གཞན་གྱི་ཡིད་འོང་བཀུར་སྟི་དང་༌༎
ཕུ་དུང་དུ་མ་བྱེད་པ་འབྱུང་༌༎
བློ་བདེ་བག་ཕེབ་ཡིད་སྨོན་འགྲུབ་༎
ཕ་རོལ་བསྒོ་བའི་བཀའ་ལ་ཉན་༎
ངག་ལ་ནུས་པ་འབར་བ་དང་༌༎
ལུས་སྟོབས་ཡང་རྩལ་རྫུ་འཕྲུལ་སྟོན་༎
ཕྱི་ནང་འབུ་སྲིན་སྲོག་ཆགས་མེད་༎
ཡིད་འོང་གཞོན་ཤ་ཆགས་པར་འགྱུར་༎
མདོར་ན་རྣལ་འབྱོར་ལུས་ངག་ཡིད་༎
གཏན་ལ་ཕེབས་ཤིང་ཡོན་ཏན་འབར་༎
བདེ་ལེགས་ཡོན་ཏན་དཔལ་དང་ལྡན་༎
ཐུན་མོང་ལས་རྣམས་གང་བརྩམ་འགྲུབ་༎
གཞན་གྱིས་སྨོན་ཅིང་ཡིད་དགའ་བྱེད་༎
ཆོ་རོལ་སྤྱོད་པ་གང་སྤྱད་ཀྱང་༎
གནད་དུ་འགྲོ་ཞིང་གཞན་དོན་འབྱུང་༌༎
རང་སྣང་ཆོས་དང་མཐུན་པར་འགྱུར་༎
འཇིག་རྟེན་ལོག་སྤྱོད་གཏན་ཚིགས་བྲལ་༎
འཁྲུལ་པའི་བག་ཆགས་མ་ལུས་སངས་༎
ཟས་ནོར་ལོངས་སྤྱོད་ལ་སོགས་པ་༎
མི་འདོད་བཞིན་དུ་དབང་མེད་འདུ་༎
ཉོན་མོངས་ལ་སོགས་འཇིག་པ་བྲལ་༎
མདོར་ན་རང་དང་གཞན་གྱི་དོན་༎
རྩོལ་བ་མེད་པར་ཤུགས་ལས་འབྱུང་༌༎
ལས་ཀྱི་ཁ་བསྒྱུར་རན་རྟགས་ནི་༎
ཆུ་བོ་རྒྱས་དང་ལོ་ཏོག་སྨིན་༎
གཞན་གྱི་དེད་དཔོན་བྱེད་པ་དང་༌།
ཁྲོམ་ཆེན་འདུས་དང་དམག་དཔུང་གཡོ་༎
ཉི་མ་སྤྲིན་གྱིས་འཁྲུགས་པ་དང་༌༎
གོ་བདར་བསོ་སྒྲ་འདེབས་པ་དང་༌༎
མེ་ཆེན་མེ་འབར་དུད་པ་འཁྲིགས་༎
ཆར་སྤྲིན་འཁྲིགས་ཤིང་གློག་དམར་འབྱིན་༎
མེ་ཏོག་ཁ་འབུས་ལྡུམ་ར་གང་༌༎
དཀྱིལ་འཁོར་རྒྱན་མེད་བཀྲག་འོད་འབར་༎
དཀྐིས་ལས་ལ་སྐུལ་མ་འདེབས་༎
དེ་ལྟར་རིམ་པ་གང་བྱུང་ཡང་༌༎
ལས་ཀྱི་ཁ་བསྒྱུར་རན་པའམ་༎
སྔགས་ཀྱི་ཤམ་བུ་གདགས་རན་རྟགས་༎
དེ་ལས་གཞན་གྱི་ལོག་རྟགས་ནི་༎
བསྒྲུབ་ལ་བར་ཆད་བྱེད་པ་ཡི་༎
བདུད་ཀྱི་ཆོ་འཕྲུལ་དུ་མ་དང་༌༎
མི་དང་མི་མིན་ལ་སོགས་པའི་༎
ཐོ་མཚམས་གླགས་ལྟ་སྣ་༄༅༎
ཚོགས་བྱེད་༎
དངོས་ཉམས་རྨི་ལམ་ལ་སོགས་པ་༎
རྣལ་འབྱོར་ལུས་ངག་ཡིད་གསུམ་ལ་༎
མི་རུང་ལྟས་དང་ཆོ་འཕྲུལ་རྣམས་༎
མི་འདོད་བཞིན་དུ་འབྱུང་འགྱུར་ཞིང་༌༎
བསྒྲུབ་གཡེལ་དམ་སེལ་ལ་སོགས་པའི་༎
མི་འདོད་ལོག་དགུ་དུ་མ་འབྱུང་༌༎
དེ་སོགས་ངེས་མེད་ངེས་པ་ཅན་༎
རེ་རེ་ཙམ་ལ་ངེས་པ་མེད་༎
ཡང་ཡང་བསྟུན་ན་ངེས་པ་སྟེ་༎
རང་བབས་གནད་ཀྱི་ཟིན་པ་གཅེས་༎
ཅི་བདེར་འཇོག་པ་མན་ངག་ཡིན་༎
མདོར་ན་སྔགས་ལ་བརྩོན་པ་ཡིས་༎
གནས་སྐབས་མཐར་ཐུག་ལ་སོགས་ལ་༎
མཆོག་དང་ཐུན་མོང་འབྱུང་བ་ཡི་༎
དྲོད་བརྟགས་དཔག་ཏུ་མེད་པ་འབྱུང་༌༎
ཡང་ཡང་གཏན་ལ་ཕེབས་ནས་ནི་༎
རྟགས་རྣམས་གང་ཡང་མི་འབྱུང་བར་༎
དངས་སངས་ཆེན་པོ་ཉིད་དུ་འགྱུར་༎
རྟགས་མེད་རྟགས་ཀྱི་རྒྱལ་པོ་ཡིན་༎
བླ་མ་ཡི་དམ་མཁའ་འགྲོ་ཐམས་ཅད་ཀྱི་གསུང་རྒྱུད་རིན་ཆེན་འབྲུག་སྒྲ་ལས་༎
སྔགས་ཀྱི་དྲོད་རྟགས་འབྱུང་ཚུལ་བསྟན་པའི་ལེའུ་སྟེ
དགུ་པའོ་༎ ཨྠིྀ་། ༎ སེམས་དཔའ་ལ་སོགས
འཁོར་རྣམས་ཉོན་༎ སྔགས་བཟླས་དག་དང་མ་དག་པའི་༎
སྐྱོན་དང་ཡོན་ཏན་རྣམས་མང་ཡང་༌༎
དང་པོ་མ་དག་སྐྱོན་ཅན་ནི་༎
བཟླས་པ་ཡུན་དུ་འབད་གྱུར་ཀྱང་༌༎
ནུས་པ་མི་འབྱུང་ངལ་བའི་རྒྱུ་།
སྒྲ་ནོར་སྒྲ་མ་དག་པ་དང་༌༎
ཤེད་མེད་ཟུར་མ་ཐོན་པ་དང་༌༎
ཧ་ཅང་རིང་དང་ཐུང་བ་དང་༌༎
དྲགས་ཐལ་ཡང་ནི་ཞན་ཐལ་དང་༌༎
དལ་བྲེལ་མ་སྙོམས་ཡ་མ་ཟུང་༌༎
ལ་ལ་ཤུབ་བུར་བཟླས་རྒྱུ་ལ་༎
སྐད་ངར་སྐྱེས་པའི་བཟླས་ནོར་དང་༌༎
ལ་ལ་འཛབ་དབྱངས་ལྟ་བུ་ལ་༎
ཤུབ་བུའི་བཟླས་པ་བྱེད་པ་དང་༌༎
དེ་སོགས་བྱེ་བྲག་མ་ཕྱེད་པར་༎
ནོར་ར་རེས་ཀྱི་བཟླ་ལུགས་ཀྱིས་༎
ཡོན་ཏན་མི་འཕེལ་སྐྱོན་གྱི་རྒྱུ་༎
གསང་སྔགས་ཐམས་ཅད་གསང་ཐབས་བཟླས་༎
རིག་སྔགས་ཀློག་པའི་ཚུལ་དུ་སྟེ་༎
གཟུངས་སྔགས་གང་ཡང་ལྡན་པ་ལ་༎
དེ་དག་གསུམ་ལ་དབྱེ་བའི་ཚུལ་༎
བཟླས་ཚུལ་ཡུན་གྱི་སྐབས་དང་བསྟུན་༎
གཞན་ཡང་བཟླས་ཚུལ་རིམ་པ་རྣམས་༎
ཡུལ་དང་ཡུལ་ཅན་ཁྱད་པར་དང་༌༎
རིགས་འདྲ་རིགས་མིན་སྤང་དང་བླང་༌༎
དེ་ཡི་རྒྱུ་མཚོན་ཤེས་པར་བྱ་༎
སྔགས་ལ་དམ་སེལ་ཞུགས་པ་དང་༌༎
ལྷག་པ་སྐྱོན་ཅན་སྐྱོན་མེད་གཉིས་༎
ཟློས་པ་གང་ཡང་སྐྱོན་མེད་དེ་༎
མ་ཟློས་ལྷག་པ་སྐྱོན་དུ་འགྱུར་༎
ཆད་ན་གང་ཡང་སྐྱོན་ཅན་ནོ་༎
བྲེ་མོ་དང་འདྲེས་བཟླས་པ་ལ་༎
ནུས་རྟགས་ཡུན་གྱིས་འགྱངས་པར་འགྱུར་༎
གཉིད་རྨུགས་འདྲེས་པའི་བཟླས་པ་ནི་༌༎
བགེགས་ཀྱི་བར་ཆད་འཇུག་པའི་རྒྱུ་༎
ལོག་འདོད་བསམ་པའི་བཟླས་པ་ནི་༎
བྱང་ཆུབ་ལམ་དུ་འགྲོ་མི་སྲིད་༎
ལམ་གྱི་འཆུགས་སོ་མེད་པ་ཡི་༎
བཟླས་པ་ཡིད་བཞིན་ནོར་བུ་ཡིན་༌༎
འདོད་འབྱུང་དབང་གི་རྒྱལ་པོ་སྟེ་༎
སྔགས་ཀྱི་རྣལ་འབྱོར་པས་ཤེས་བྱ་༎
ཡོན་ཏན་ལྡན་པའི་བཟླས་པ་ནི་༎
སྔགས་ལ་ནོར་འཁྲུལ་མེད་པ་དང་༌༎
སྒྲ་ལ་ཆད་ལྷག་མེད་པ་དང་༌༎
བཟླ་༄༅༎
ལུགས་རང་རང་གཞུང་དང་མཐུན་༎
རིང་སར་རིང་དང་ཐུང་སར་ཐུང་༌༎
དེ་བཞིན་དྲག་སར་དྲག་པ་དང་༌༎
དེ་བཞིན་དལ་དང་བྲེལ་ལ་སོགས་༎
རིགས་དང་རིགས་མཐུན་འཕྲོད་པ་ཡིན་༎
བཟླས་ཚུལ་ཡོན་ཏན་མཐའ་ཡས་བསྐྱེད་༎
སོ་སོའི་རྟགས་དང་ནུས་པ་དང་༌༎
ཅི་འདོད་དངོས་གྲུབ་འབྱུང་བར་འགྱུར་༎
སྤྱི་དང་བྱེ་བྲག་གང་ལ་ཡང་༌༎
གསང་ནས་སྔགས་བཟླས་བསྒྲུབ་པ་ཡིས་༎
སྟོབས་འབྱིན་ཡང་དག་ལས་ལ་སྦྱོར་༎
མ་གསང་འཆལ་ཞིང་གང་གཡེལ་བ་༎
སྟོབས་མེད་ནུས་པ་མི་འབྱུང་ཕྱིར་༎
དེ་དང་དེ་ཡི་བྱེ་བྲག་རྣམས་༎
མཁས་པས་ལེགས་པར་དཔྱད་དེ་འབད་༎
བླ་མ་ཡི་དམ་མཁའ་འགྲོ་ཐམས་ཅད་ཀྱི་གསུང་རྒྱུད་རིན་ཆེན་འབྲུག་སྒྲ་ལས་།
སྔགས་བཟླས་པ་དག་དང་མ་དག་པའི་སྐྱོན་ཡོན
བསྟན་པའི་ལེའུ་སྟེ་བཅུ་པའོ་༎ ཨྠིྀ་། ༎
ཡང་དག་སྤྲུལ་པའི་འཁོར་རྣམས་ཉོན་༎
སྔགས་ཀྱི་བསྒྲུབ་ཚུལ་བཤད་པར་བྱ་༎
རླུང་དང་མེ་ཡི་སྡེ་ཚན་དང་༌༎
ཆུ་དང་ས་ཡི་སྡེ་ཚན་དང་༌༎
དེ་བཞིན་ནམ་མཁའི་སྡེ་ཚན་དང་༌༎
བསྡོམ་དང་ཕྲལ་བའི་རྣམ་པ་ཅན་༎
རེ་རེ་ལ་ཡང་ལྔ་ལྔ་ལས་༎
ཕྲལ་བའི་སྡེ་ལ་རེ་རེའོ་༎
སྡོམ་ལ་རླུང་གི་སྡེ་ཚན་ལ་༎
ཀ་ནི་རླུང་གི་རླུང་ཡིག་གོ་༎
ཁ་ནི་རླུང་གི་མེ་ཡིག་སྟེ་༎
ག་ནི་རླུང་གི་ཆུ་ཡིག་སྟེ་༎
བྷ་ནི་རླུང་གི་ས་ཡིག་ཡིན་༎
ང་ནི་རླུང་གི་ནམ་མཁའ་ཡི་༎
ཡི་གེ་ཡིན་པར་ཤེས་པར་བྱ་༎
དེ་བཞིན་ཙ་ཚ་ཛ་ཛྷ་ཉ་༎
མེ་ཡི་རླུང་མེ་ཆུ་ས་མཁའ་༎
པ་ཕ་བ་བྷ་མ་དང་ལྔ་༎
ཆུ་ཡི་རླུང་མེ་ཆུ་ས་མཁའ་༎
ཏ་ཐ་ད་དྷ་ན་དང་ལྔ་༎
ས་ཡི་རླུང་མེ་ཆུ་ས་མཁའ་༎
ཏ་ཐ་ད་དྷ་ན་ལྔ་ཡང་༌༎
ནམ་མཁའི་རླུང་མེ་ཆུ་ས་མཁའ་༎
ཕྲལ་བའི་སྡེ་ཚན་ཡི་གེ་ནི་༎
ཡ་ར་ལ་ཝ་རྣམ་པ་བཞི་། རླུང་མེ་ས་ཆུའི་ཡི་གེ་སྟེ་༎
ཤ་ནི་མེ་ཡི་ཡི་གེ་སྟེ་།
ཁ་ནི་སྒྱུར་བྱེད་སྤྱི་ལ་སྙོམས་༎
ས་ནི་ས་ཡི་ཡི་གེ་ལ་༎
ཧ་དང་ཨ་ནི་ནམ་མཁའ་ཡི་༎
ཡི་གེ་ཡིན་པར་ཤེས་པར་བྱ་༎
ཀྴ་ནི་ནུས་པ་སྐྱེད་པ་ཡིས་༎
ཡི་གེ་ཡིན་པས་ཀུན་ལ་སྙོམས་༎
ཡ་སྟ་ཐམས་ཅད་ས་རུ་བསྡུ་༎
ཞབས་ཀྱུ་ཆུ་ལ་འགྲེང་བུ་མེ་༎
གུ་གུ་ནམ་མཁའི་ཁོང་དུ་བསྡུ་༎
ན་རོ་རླུང་ལ་ང་རོ་རྣམས་།
ལྔ་ལྡན་ཡིན་པས་མཁའ་ཁྱབ་མཁའ་༎
མེ་ཆུ་གཉིས་པོ་དགྲ་གཤེད་ལ་༎
དེ་བཞིན་ས་རླུང་དགྲ་གཤེད་ཡིན་༎
མེ་རླུང་གཉིས་དང་ས་ཆུ་འཕྲོད་༎
ནམ་མཁའ་ཀུན་ཁྱབ་ཀུན་ལ་སྙོམས་༎
དེ་ལས་གཞན་ཡང་འབྱུང་བའི་སྡེ་༎
སྤྱི་མཐུན་དགྲ་གྲོགས་བསྐོར་བར་བྱ་༎
ནང་བསྡེབ་ནང་དང་ནང་འཕྲད་ནི་༎
སྲོག་ཡིག་ཡིན་པར་ཤེས་པར་བྱ་།
ཁོང་ནས་བྱུང་དང་རྐན་ནས་བྱུང་༌༎
སོ་དང་རྐན་དང་ལྕེ་རྩ་དང་༌༎
མཉམ་པར་འབྱུང་དང་སྣ་ནས་འབྱུང་༌༎
མཆུ་ནས་འབྱུང་དང་བཅས་སྦྱོར་དང་༌༎
རིང་དང་ཐུང་དང་སྦོམ་པ་དང་༎
ཕྲ་དང་ལྡིར་དང་ཡང་ལྕི་སྟེ་༎
སྟོང་པའི་ཡི་གེ་ལ་སོགས་པ་༎
རླུང་མེ་ཆུ་ས་ནམ་མཁའ་རྣམས་༎
རྐྱང་དེད་དང་ནི་ཁུག་པ་དང་༌༎
གཉིས་སྦྱོར་གསུམ་སྦྱོར་བཞི་སྦྱོར་དང་༌༎
ལྔ་སྦྱོར་བསྡེབ་ཀྱི་རིམ་པ་༄༅༎
རྣམས་༎
རང་རང་ཁམས་ཀྱི་རིགས་དང་ནི་༎
འབྱུང་བའི་ནང་མཐུན་བསྡེབ་པ་རྣམས་༎
མ་བུ་དང་ནི་དགྲ་གྲོགས་སྤྲད་༎
མ་དང་བུ་ཕྲད་བཟང་པོ་ལ་༎
དགྲ་དང་གྲོགས་ཕྲད་འབྲིང་པོ་སྟེ་༎
དགྲ་གཤེད་འདོམ་ན་ཐ་མ་སྟེ་༎
རིང་དུ་སྤངས་ནས་གནས་བསྒྱུར་བྱ་༎
ནང་ཕྲད་ཕལ་ཆེར་བཏང་སྙོམས་བྱེད་༎
དགྲ་གྲོགས་མ་བུའི་བསྡེབ་རྣམས་ནི་༎
རིགས་མི་མཐུན་དང་རིགས་མཐུན་དང་༌༎
གཅིག་གྲོགས་གཅིག་གིས་བྱེད་པ་དང་༌༎
གཅིག་དགྲ་གཅིག་གིས་བྱེད་པ་དང་༌༎
གཅིག་རྐྱེན་གཅིག་གིས་བྱེད་པ་ཡི་༎
རྒྱུ་མཚན་ཐམས་ཅད་ཤེས་པར་བྱ་༎
འབྱུང་བསྡེབ་གནད་རྣམས་མ་འཆུགས་ཤིང་༌༎
རང་རང་ཁམས་དང་བསྟུན་གྱུར་ན་༎
ནུས་སྟོབས་འབར་ནས་ལས་མྱུར་འགྲུབ་༎
དེ་ནས་དེ་ཡི་བསྡེབ་ལོག་ན་༎
སྔགས་ཀྱི་ནུས་པས་རང་གཤེད་བྱེད་༎
ཚེ་དང་སྲོག་ལ་གཟན་པ་དང་༌༎
དབང་ཐང་ལོངས་སྤྱོད་འཇོམས་ལ་སོགས་༎
ཉེས་པ་དུ་མ་འབྱུང་བར་འགྱུར་༎
དེས་ན་སྔགས་ཀྱི་བསྒྲུབ་ཚུལ་རྣམས་༎
གོ་རིམ་མ་ལོག་ཤེས་པ་ཡིས་༎
ཨོམ་དང་ན་མོ་ལ་སོགས་པའི་༎
ཐོག་མའི་ཡི་གེ་གནད་ཆེ་ཞིང་༌༎
དེ་ནས་རིམ་བཞིན་དབུ་རྟེན་དང་༌༎
གཞུང་གི་སྔགས་འབྲུ་བསྡེབ་དང་བསྟུན་༎
མཐའ་བརྟེན་དག་ལ་ངེས་པ་མེད་༎
སྭ་ཧ་ཧུམ་ཕཏ་ལ་སོགས་པ་༎
གང་ཡང་ལས་ཀྱི་ཤུགས་ལྟར་སྦྱར་༎
དཀར་སེར་དམར་དང་ལྗང་གུ་དང་༌།
ཁ་དོག་སྡེབས་སུ་བསྟན་པ་ཡང་༌༎
དཀར་པོ་ཆུ་ལ་དམར་པོ་མེ་༎
སེར་པོ་ས་ལ་ལྗང་གུ་རླུང་༌༎
ནམ་མཁའ་དག་ནི་སྔོ་དང་མཐིང་༌༎
དེ་བཞིན་མཆུ་སྦྱོར་སྔགས་དང་མཚུངས་༎
ཕྱོགས་དང་དབྱིབས་ཀྱི་རྣམ་པ་ཡང་༌༎
ཤར་ལྷོ་ནུབ་བྱང་དབུས་དང་ལྔ་༎
རླུང་མེ་ཆུ་ས་ནམ་མཁའོ་༎
དེ་དང་དེ་ཡི་རིགས་མཐུན་རྣམས་༎
ལྷ་དང་ལྷ་མོ་ལ་སོགས་དང་༌༎
བསྡེབ་ཀྱི་ཡི་གེ་སྤྲད་ནས་ནི་༎
མཐུན་ཕྱོགས་བསྒྲུབ་ལ་མི་མཐུན་སྤང་༌༎
དེས་མཚོན་མིང་གི་རྣམ་གྲངས་ཀྱང་༌༎
ཡི་གེ་འབྱུང་བའི་དགྲ་གཤེད་བརྩི་༎
མཐུན་ཕྱོགས་གདགས་ལ་མི་མཐུན་དོར་༎
དག་དང་མ་དག་ཁྱད་པར་ལས་༎
ནུས་པ་འཕེལ་དང་མི་འཕེལ་གྱིས་།
ཁྱད་པར་ཤིན་ཏུ་ཆེ་བའི་ཕྱིར་༎
མཁས་པས་མཚན་ཉིད་གཏན་ལ་དབབ་༎
བླ་མ་ཡི་དམ་མཁའ་འགྲོ་ཐམས་ཅད་ཀྱི་གསུང་རྒྱུད་རིན་ཆེན་འབྲུག་སྒྲ་ལས་༎
སྔགས་ཀྱི་བསྒྲུབ་ཚུལ་བསྟན་པའི་ལེའུ་སྟེ་བཅུ་གཅིག
པའོ་༎ ཨྠིྀ་། ༎ ཡང་འདུས་སེམས་དཔའི་འཁོར
ཚོགས་ཉོན་༎ ལྷ་དང་དེ་ཡི་བསྒྲུབ་སྔགས་དང་༌༎
བརྩོན་པར་བྱེད་པའི་རྣལ་འབྱོར་རྣམས་༎
སྔགས་ཀྱི་དམ་ཚིག་ལྡན་པ་གཅེས་༎
སྔགས་ཀྱི་རླུང་གི་སྡེབ་སྦྱོར་དང་༎
ལྕེ་དང་མགྲིན་པ་སྣ་དང་ནི་༎
སོ་དང་རྐན་མཆུ་རྣམས་ལས་འབྱུང་༌༎
སྐྱེ་མེད་ཡི་གེ་ཁོང་ནས་ཏེ་༎
དེ་ལྟར་དེ་ཡི་དམ་ཚིག་ཏུ་༎
བཟའ་བཏུང་ཟས་དང་བརྗོད་པ་ངག་། སྐྱོན་གྱི་རྣམ་པ་གང་ཡང་སྤང་༌༎
དེ་ཡང་རི་སྒོག་གཞག་ལྔ་ཉམས་༎
རླུང་གི་སྒོག་པས་ཞག་དགུ་ཉམས་༎
ལྕེ་ཡི་དབང་པོས་ཉེས་༄༅༎
གཅིག་ཉམས་༎
སྒ་གཡེར་ཟ་ཐུག་ཁུ་བ་ཡིས་༎
ཞག་གསུམ་ཉམས་པར་འགྱུར་བ་ཡིན་༎
བྱིན་གྱིས་མ་བརླབས་ཤ་དང་ཆང་༌༎
ཞག་ལྔའི་བར་དུ་ཉམས་པར་འགྱུར་༎
མདོར་ན་དྲི་ངན་དཀུ་བའི་རིགས་༎
བཟའ་དང་བཏུང་བ་གང་ཡིན་ཀྱང་༌༎
ཞག་མང་སྔགས་ཀྱི་ནུས་པ་གསོད་༎
དེ་ཕྱིར་དེ་དག་སྤང་བར་བྱ་༎
རྫུན་དང་ཕྲ་མ་ལ་སོགས་པ་༎
ངག་གི་མི་དགེའི་ལས་རྣམས་ཀྱིས་༎
སྔགས་ཀྱི་ནུས་པ་གཏན་བརླག་གམ་༎
མཐའ་ཡང་ཡུན་རིང་འགྱངས་པར་འགྱུར་༎
དེས་ན་དེ་དག་གང་ཡང་སྤང་༌༎
བཟླས་བརྗོད་སྔགས་ལ་བརྩོན་པའི་ཚེ་༎
ཕུས་གདབ་འཇིག་རྟེན་བྲེ་མོ་ཡིས་༎
སྔགས་ཀྱི་ནུས་པ་ཉམས་པས་སྤང་༌༎
དམིགས་པའི་ལས་སྔགས་མ་གཏོགས་པ་༎
མཆིལ་སྣབས་ཁ་ཆུ་ལ་སོགས་པ་༎
འགྲུལ་ལམ་ན་བོར་ནུས་པ་གསོད་༎
ཡང་ན་ཁོང་དུ་བཏང་བའམ་༎
གཙང་མའི་གནས་སུ་དོར་བར་བྱ་༎
སྨ་བ་བཅད་དེ་སྔགས་ལ་བརྩོན་༎
ཁྱད་པར་དམ་ཚིག་ཉམས་པ་དང་༌༎
དམེ་ཕོ་དམ་ལོག་ལ་སོགས་པའི་༎
མི་གཙང་རིགས་དང་ངག་མི་བསྲེ་༎
བསྲེས་ཤིང་སྔགས་བཟླས་ཉམས་པར་འགྱུར་༎
དེ་དང་དེ་ཡི་རིགས་རྣམས་དང་༌༎
སྔགས་ལ་གཅེས་པའི་དམ་ཚིག་རྣམས་༎
གསང་བ་འོས་པ་གསང་བ་དང་༌༎
དེ་བཞིན་གསང་བར་གཉེར་གཏད་དང་༌༎
གསང་ཚིག་གང་ཡང་གསང་ཐུབ་གཅེས་༎
སྔགས་ཀྱི་ནུས་རྟགས་ཐོན་པ་ཡི་༎
རྟགས་དང་མཚན་མ་ཅི་བྱུང་ཡང་༌༎
ཤིན་ཏུ་གསང་བར་བྱེད་པ་ནི་༎
དམ་ཚིག་ཡིན་ཕྱིར་ཐུབ་པར་བསྲུང་༌༎
གཞན་ཡང་སྔགས་ལ་གཅེས་པ་ཡི་༎
སྤྱི་དང་བྱེ་བྲག་དམ་ཚིག་རྣམས་༎
གོ་རིམ་མ་ལོག་ཐུབ་པ་གཅེས་༎
བླ་མ་ཡི་དམ་མཁའ་འགྲོ་ཐམས་ཅད་ཀྱི་གསུང་རྒྱུད་རིན་ཆེན་འབྲུག་སྒྲ་ལས་།
སྔགས་ཀྱི་དམ་ཚིག་བསྟན་པའི་ལེའུ་སྟེ་བཅུ་གཉིས
པའོ་༎ ཨྠིྀ་། ༎ བཅོམ་ལྡན་དཔག་མེད་རྒྱལ
པོ་ལ་༎ སེམས་དཔའ་རྣམས་ཀྱིས་གསོལ་བའི་དོན་༎
བརྩེ་བར་དགོངས་ནས་རབ་གསུངས་པ་༎
ཨེ་མ་ཨེ་མའོ་ངོ་མཚར་ཆེ་༎
དགའ་ཞིང་སྤྲོ་བས་མངོན་པར་བསྟོད་༎
ཡང་དག་སྔགས་ཀྱི་དོན་གང་ཡིན་༎
གཏན་ཚིགས་གོ་རིམ་གང་ལགས་པ་༎
བདག་སོགས་གདུལ་བྱར་གྱུར་པ་ཡི་༎
རང་རང་ཇོ་དང་གང་འཚམས་པའི་༎
ཡེ་ཤེས་ལྷ་དང་དེ་ཡི་འཁོར་༎
འཇིག་རྟེན་འདས་དང་མ་འདས་པའི་༎
སྲོག་གནད་རབ་ཏུ་བསྐུལ་བའི་དོན་༎
འབྲུ་དང་ཡི་གེ་ལ་སོགས་པའི་༎
གཡོ་བ་མེད་པར་རབ་སྣང་བ་༎
ལེགས་སོ་ལེགས་སོ་ལེགས་པར་གསུངས་༎
དགའ་ཞིང་སྤྲོ་བས་རྗེས་ཡི་རང་༌༎
ལྷ་དང་མི་དང་ལྷ་མིན་དང་༌༎
ཀླུ་དང་དྲི་ཟ་ལ་སོགས་པའི་༎
དགའ་ཞིང་སྤྲོ་བའི་གླུ་བླངས་ཏེ་༎
ཨ་ལ་བཅོམ་ལྡན་མངོན་པར་བསྟོད་༎
སྔ་མ་ཡི་དམ་མཁའ་འགྲོ་ཐམས་ཅད་ཀྱི་གསུང་རྒྱུད་རིན་ཆེན་འབྲུག་སྒྲ་ལས་།
རྗེས་སུ་ཡི་རང་ཞིང་མངོན་པར་བསྟོད་པའི་ལེའུ་སྟེ་བཅུ་གསུམ་པའོ་༎
མཁའ་འགྲོའི་སྲོག་གནད་རང་སྔགས་རྣམས་༎
༄༅༎ ཨྠིྀ་།  ༎ དུས་གསུམ་སངས་རྒྱས་ཐམས་ཅད་ཀྱི་གསུང་གི་དབང་ཕྱུག་གིས་།
ལྗགས་ཀྱི་པདྨ་ལ་བཀྲམ་།
དུང་གི་ཚེམས་བར་ནས་བཤར་།
མགུལ་གྱི་བུམ་པ་ནས་དྲིལ་༎
ཐུགས་ཀྱི་དཔལ་བེའུ་ནས་བཏོན་པའི་རྒྱུད་ཀྱི་རྒྱལ
པོ་རིན་ཆེན་འབྲུག་སྒྲ་ཞེས་བྱ་བ་རྫོགས་སོ
༎ ༎ ས་མ་ཡ་།
རྒྱ་རྒྱ་རྒྱ་།
སྦས་རྒྱ་།
གཏེར་རྒྱ་།
གཏད་རྒྱ་།
ཨྠིྀ་།
དྷ་ཐིམ་།
སྤྲུལ་སྐུ་སངས་རྒྱས་གླིང་པའི་གཏེར་མའོ་༎
