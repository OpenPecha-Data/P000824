རིག་པ་ལས་ཡེ་ཤེས་ཀྱི་རྟེན་ནི་ཆོས་ཉིད་ཀྱི་ཀུན་གཞིའོ་༎
གནས་ནི་རི་རབ་ཀྱི་ཁོང་སེང་ན་གནས་སོ་༎
མཐུན་པའི་དཔེ་ནི་འཇའ་ཚོན་ལྟ་བུའོ་༎
ངོ་བོ་ནི་སྣང་ལ་རང་བཞིན་མེད་པའོ་༎
རང་བཞིན་ནི་མི་སྣང་ལ་རང་བཞིན་ཡོད་པའོ་༎
ཐུགས་རྗེ་ནི་མ་འདྲེས་ལ་ཡོངས་སུ་རྫོགས་པའོ་༎
རིག་པ་ངོ་བོ་ཉིད་ཀྱི་སྐུ་དང་༌༎
ཡེ་ཤེས་ཆོས་ཀྱི་སྐུ་གཉིས་༎
མར་མེ་དང་འོད་ཀྱི་ཚུལ་ཏེ་༎
མཐོང་བྱ་དང་མཐོང་བྱེད་དོ་༎
དེའི་འབྲས་བུ་ཡོངས་སུ་སྨིན་པ་ནི་༎
སྐུ་དག་ཡེ་ཤེས་སོ་༎
རིག་པ་དང་ཐ་དད་དུ་གྲོལ་བའོ་༎
དངོས་པོ་དོན་གཏན་ལ་དབབ་པའི་དོན་བཞི་བསྟན་པའོ་༎
ང་ནི་གང་ཟག་གི་རྒྱུད་ལས་༎
འབྲས་བུར་སྨིན་པར་བྱ་སྟེ་༎
ཆོས་ཉིད་སྣང་བ་སུམ་བརྩེག་གི་གདན་ལ་།
སྐུ་དང་ཡེ་ཤེས་སུམ་བརྩེགས་སུ་བཞུགས་པ་ནི་།
ལྟ་བ་དང་གྲུབ་མཐའ་ཐ་མི་དད་པར་བཞུགས་སོ་༎
དགོངས་པ་ནི་མ་བཅས་མཉམ་བཞག་ཏུ་གནས་པར་བྱ་སྟེ་།
དེ་ཡང་ཕྱི་སྒོ་བཅད་ཀྱང་རུང་མ་གཅད་ཀྱང་རུང་སྟེ་།
གང་ལྟར་བདེ་བར་བྱ་བཅོས་མེད་པར་བཞག་གོ་། དེ་ལྟར་གནས་པའི་དུས་ན་༎
རྐང་མེད་མཁའ་ལ་འགྲོ་བ་ནི་།
ལྟ་བའི་རྒྱབ་ཤ་ཆོད་པ་ཡིན་༎
བལྟར་མེད་སྐུ་ལ་ལྟ་བ་ནི་།
འབྲས་བུའི་རྒྱབ་ཤ་གཅོད་པ་ཡིན་༎
གྲོགས་མེད་གཅིག་པུར་གནས་པ་ནི་༎
སྒོམ་པའི་རྒྱབ་ཤ་གཅོད་པ་ཡིན་༎
རྟོགས་པ་ཉམས་སུ་བླངས་པའི་སྐབས་ལྔ་བསྟན་པའོ་༎  ་༎ འབྲས་བུའི་དུས་ཚོད་ཤེས་པ་ནི་༎
དུས་ཀྱི་སྦྱོར་བ་ངེས་པ་སྟེ་༎
སྣང་བ་རང་ལོག་བྱུང་བའི་ཚེ་༎
འབྱུང་བ་ལྔ་སྦྱོར་དྲན་པར་གྱིས་༎
འཇུག་པ་རང་ས་བྱུང་བའི་ཚེ་༎
འཇུག་པ་བཞི་སྦྱོར་དྲན་པར་གྱིས་༎
དུས་ཚོད་རྒྱལ་ས་བྱུང་བའི་ཚེ་༎
ཡེ་ཤེས་ཆིག་ཆོད་དྲན་པར་གྱིས་༎
བསམ་གཏན་རྩེ་མོ་དྲུག་པ་རྒྱས་པར་བསྟན་པའི་སྐབས་དྲུག་པ་བསྟན་པའོ་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
བསམ་གཏན་རྩེ་མོ་དྲུག་པའི་ལེའུ་སྟེ་བཞི་པའོ
༎ ༎ དེ་ནས་བཅོམ་ལྡན་འདས་རྡོ་རྗེ་འཆང
ཆེན་པོས་། ལས་ཀྱི་མཐའ་ཟད་པའི་ཚེ་།
སྣང་བ་རང་ལོག་ཏུ་བསྟན་པ་ནི་།
དང་པོ་སངས་རྒྱས་རྒྱུ་མེད་པས་༎
རང་བྱུང་དབྱིངས་ནས་ཡེ་ཤེས་སྐུ་༎
རང་སྣང་མཁའ་ལ་འོད་གསལ་བས་༎
ཡེ་ཤེས་སྣང་བ་སུམ་བརྩེགས་ཤར་༎
མ་རིག་རྟག་ཏུ་རྟོགས་པའི་བློས་༎
སྙིགས་མའི་འབྱུང་བ་ལྔ་རུ་ལོག་། རྟོགས་པའི་ཡེ་ཤེས་སྐད་ཅིག་གིས་༎
ལོག་རྟོག་མཁའ་ལ་སྤྲིན་དེངས་བཞིན་༎
ཡེ་ཤེས་སྣང་བ་རང་སར་ལོག་། རང་བྱུང་རང་སྣང་རྒྱལ་བའི་སྐུ་༎
བཞི་བཞག་རང་གྲོལ་དགོངས་པ་ཡིན་༎
སྣང་བ་རང་ལོག་གི་དགོངས་པ་བསྟན་པའོ་༎
དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོས་འདི་གསུངས་སོ་༎
འབྱུང་ལྔ་སྦྱོར་བས་མན་ངག་གི་། རང་སྣང་འོད་དུ་ཤར་བ་ཡིས་༎
འཁོར་བའི་གྲོང་ཁྱེར་བཟློག་པ་ཡིན་༎
སྐུ་མཆོག་རྡོ་རྗཻ་འོད་སྣང་བས་༎
ཡེ་ཤེས་ལུས་ལ་འཇུག་པ་ཡིན་༎
ཆོས་ཀྱི་སྐུ་ལ་གཟུགས་༄༅༎
མེད་པས་༎
དག་པའི་ཡེ་ཤེས་རིན་ཆེན་སྐུ་༎
འཇའ་ཚོན་ལྟ་བུའི་ཁ་དོག་ཀྱང་༌༎
རིན་པོ་ཆེ་ཡི་སྦུབས་སུ་ཐིམ་༎
འཇུག་པའི་མཚན་ཉིད་རྣམ་གཉིས་ཏེ་༎
ཡུལ་དང་གནས་ལ་འཇུག་པ་དང་༌༎
སྐུ་དང་ཡེ་ཤེས་འཇུག་པ་དང་༌༎
ཡུལ་གནས་འཇུག་པའི་མཚན་ཉིད་ནི་༎
འབྱུང་བ་ལྔ་སྦྱོར་མན་ངག་སྟེ་༎
བཏང་སྙོམས་ཆེན་པོ་ཐབས་མཁས་པས་༎
ཁམས་གསུམ་དབང་དུ་བསྡུ་བའི་ཕྱིར་༎
བཅུད་ཀྱི་འཇིག་རྟེན་ཐམས་ཅད་རྒྱུ་༎
བདག་ཉིད་ཅིག་པའི་འབྲེལ་བར་ལྡན་༎
རྒྱུ་དྲུག་སྐུ་དང་ཡེ་ཤེས་སྦྱོར་༎
སྣོད་ཀྱི་འཇིག་རྟེན་ཐམས་ཅད་རྐྱེན་༎
དེ་ལས་བྱུང་བའི་འབྲེལ་བར་ལྡན་༎
འཁྲུལ་སྣང་རྒྱལ་བའི་ཞིང་ཁམས་སྦྱོར་༎
ཕྱི་ནང་འབྱུང་བ་རྣམ་པ་ལྔ་༎
ཕ་ནི་རླུང་ཡིན་ཐམས་ཅད་བྱེད་༎
མ་ནི་ས་ཡིན་ཀུན་འབྱུང་གནས་༎
བུ་ནི་མེ་ཡིན་སྨིན་པར་བྱེད་༎
བུ་མོ་ཆུ་ཡིན་སྡུད་པར་བྱེད་༎
སྙིང་པའི་འབྱུང་བ་རྣམ་པ་ལྔས་༎
མཐུན་སྣང་དག་སྣ་དག་ལ་སྦྱོར་༎
སྐུ་དང་ཡེ་ཤེས་འཇུག་པ་ནི་༎
དུས་མ་འགྱུར་བར་སྣང་མ་འགྱུར་༎
མན་ངག་གཏན་ཚིགས་རྣམ་པ་གསུམ་༎
སྣ྄ང་བ་ཡུལ་གྱི་གཏན་ཚིགས་བརྡས་།
འབྲས་བུའི་དཀྱིལ་འཁོར་གཏན་ལ་འབེབས་༎
དགྲགས་པ་སྒྲ་ཡི་གཏན་ཚིགས་བརྟས་།
སེང་གེ་ང་རོ་ལྟ་བུ་ཡིས་།
ལྟ་བ་ངན་པ་ཟིལ་གྱི་གནོན་།
མཚོན་པ་ཚིག་གི་གཏན་ཚིགས་བརྡས་༎
བློ་ངོས་གཉིས་སུ་མེད་པར་སྦྱོར་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
སྣང་བ་རང་ལོག་དང་༌།
འབྱུང་བ་ལྔ་སྦྱོར་དང་༌།
སྦྱོར་བའི་མན་ངག་བསྟན་པའི་སྟེ་ལེའུ་ལྔ་པའོ
༎ ༎ དེ་ནས་འབྱུང་བ་རང་སའི་མན་ངག
འདི་གསུངས་སོ་༎ རྒྱུ་རྐྱེན་མེད་པའི་ཡེ་ཤེས་ལ་༎
མཚན་མའི་དངོས་པོ་ཐ་དད་འབྱུང་༌༎
སྐུ་གཅིག་དྲུག་ཏུ་འབྱུང་བའི་ཕྱིར་༎
ཡུལ་དྲུག་རྣམ་པར་སྤྱོད་པ་བྱུང་༌༎
ཕྱི་ནང་སྣོད་བཅུད་ཐམས་ཅད་ཀུན་༎
རྒྱུ་རྐྱེན་རང་ལས་བྱུང་བའི་ཕྱིར་༎
འཇུག་པའི་མཚན་ཉིད་ཤེས་པར་བྱའོ་༎
ལས་ལ་དགེ་སྡིག་མེད་པར་ཤེས་༎
གནས་ལ་མཐོ་དམན་མེད་པར་ཤེས་༎
དུས་ལ་སྔ་ཕྱི་མེད་པར་ཤེས་༎
ཆོས་ཉིད་ལ་ནི་བར་དོ་མེད་༎
རིག་པ་དག་ལ་སྐྱེ་ཤི་མེད་༎
ཡེ་ཤེས་སྐད་ཅིག་མ་མེད་པས་༎
ལྟ་བ་དག་གིས་ཐག་བཅད་ནས་༎
དང་པོའི་འབྱུང་སར་གནས་བཅས་ཏེ་༎
ཕྱི་ནང་སྣོད་བཅུད་མ་ལུས་ཀུན་༎
ཡེ་ཤེས་ཆེན་པོའི་ངང་དུ་འདུས་༎
རྒྱུ་རྐྱེན་བྲལ་བའི་ཆོས་སྐུར་གནས་༎
ཐིག་ལེ་ཉག་གཅིག་འཇུག་པ་ཤེས་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་༎
འཇུག་པ་བཞི་སྦྱོར་གྱི་མན་ངག་གི་ལེའུ་སྟེ
དྲུག་པའོ་༎ ༎ དེ་ནས་བཅོམ་ལྡན་འདས་རྡོ
རྗེ་འཆང་ཆེན་པོས་༎
འཕགས་པ་འཇམ་དཔལ་འཕྲུལ་གྱི་གབ་ཚེ་གསུམ་བསྐོར་གྱི་མན་ངག་བསྟན་པ་༎
པྲཛྙ་པ་ར་མི་ཏ་།
དུས་ཚོད་རྒྱལ་ས་བསྟན་པ་ནི་༎
སྣང་གསལ་སྒྲོན་མ་ནུབ་པའི་ཚེ་༎
འཁོར་འདས་དང་སྙིགས་འབྱེད་པའི་དུས་༎
དཔའ་བོས་རང་ས་༄༅༎
ཟིན་པ་ཡིན་༎
ཆོས་ཉིད་ཡངས་པའི་བྱེ་ཐང་ལ་༎
ལྟ་བ་མང་པོ་བང་བསྐྱེ་བས་༎
མཉམ་ཉིད་ཁྱབ་བརྡལ་ཟངས་ཀྱིས་ཐལ་༎
གསང་བའི་མཛོད་གསུམ་ལྡེ་མིག་དང་བཅས་པ་འདི་ལྟ་སྟེ་།
ནམ་མཁའི་མཐོངས་ཁུངས་སྒོ་ཕྱེ་ནས་༎
ལྟ་བ་རིན་པོ་ཆེ་ནམ་མཁའི་མཐའ་དང་མཉམ་པའི་མཛོད་བསྟན་།
སའི་རས་མ་སྒོ་ཕྱེ་ནས་།
རང་བྱུང་དབང་གི་ཆུ་བོ་ཆེན་པོ་བཞིའི་མཛོད་བསྟན་།
འཁྲུལ་གྱི་བང་མཛོད་བཞིའི་སྒོ་ཕྱེ་ནས་།
སངས་རྒྱས་ཐམས་ཅད་དང་མཉམ་པར་སྦྱོར་བའི་མཛོད་བསྟན་།
དོན་གྱི་མན་ངག་བཞིར་བསྟན་ཏེ་།
རྒྱལ་པོའི་ཕོ་བྲང་གིས་རིན་པོ་ཆེའི་རྒྱལ་ས་བསྟན་༎
རྒྱལ་པོའི་དཀོར་མཛོད་གསུམ་གྱིས་རྒྱལ་བའི་བླ་ནོར་བསྟན་།
རྒྱལ་པོའི་བསྟན་བཀའ་ཆོས་བདུན་གྱིས་ཡིག་ཚང་གསེར་དང་འཕྲ་མེན་བསྟན་།
རྒྱལ་པོའི་བརྡ་ཆོས་བཞིས་རྗེས་བློན་གྱི་མངའ་རིས་བསྟན་ཏོ་༎
སྟོང་ཉིད་ནམ་མཁའི་རྫོངས་།
ཉི་ཟླ་གཉིས་ཀྱི་སྐར་ཁུང་བསྟོད་དེ་།
རིན་པོ་ཆེའི་གཏེར་སྦས་ནས་།
ཡོན་ཏན་གྱི་སྒོ་མོ་ལ་རིག་པ་འཕྲུལ་གྱི་སྒོ་ལྕགས་བཅུ་སྟེ་༎
རེ་དོགས་མེད་པའི་འོབས་ཀྱིས་སྐོར་ཏེ་།
ཁྱེའུ་སྣང་བ་རིགས་བྱེད་ཀྱི་མཁར་གྱི་རྩེ་རྗེ་མཛད་དོ་༎
མགྱོགས་ཀྱི་རྟ་ཕོ་ལྔས་མཐའི་དགྲ་བཏུས་ཏེ་༎
དབང་སྒྱུར་གྱི་བློན་པོ་གཉིས་ཀྱིས་གྲོས་ཀྱི་ཐག་གཅད་དེ་།
རྒྱལ་པོ་རྫོང་ལ་བཞུགས་སོ་༎
སྐྱེ་མེད་ནམ་མཁའི་མཐོངས་སུ་འགྱུར་མེད་རིག་པའི་མཛོད་གསུམ་སྦས་ཏེ་།
ལྡེ་མིག་མཐའི་མོན་བུས་ཁྱེརེ་ནས་།
བློན་པོ་གྲོང་ཁ་ཡས་པས་།
རིགས་ཀྱི་བུ་རིན་པོ་ཆེའི་སྐས་ལ་འཛེགས་ལ་།
མཐའི་མོན་བུ་ཚོ་ལ་སྒོ་ཕྱེ་ཞིག་། སྐྱེ་མེད་ནམ་མཁའི་སགོ་ཕྱེ་བས་།
པདྨ་སྟོང་གི་དཀྱིལ་འཁོར་རང་སྣང་འོད་དང་བཅས་པ་།
རིན་པོ་ཆེ་དྲྭ་བའི་མིག་ཚགས་མཐོང་བར་འགྱུར་རོ་༎
སའི་རས་མའི་སྒོ་ཕྱེ་ནས་།
གསེར་གྱི་མེ་ཏོག་པདྨ་འདབ་མ་སྟོང་དང་ལྡན་པ་།
འོད་ཟེར་བྱེ་བ་འབུམ་དང་ལྡན་པ་།
སྤྲུལ་པ་བྱེ་བ་ཁྲག་ཁྲིག་སྣ་ཚོགས་དུ་མ་དང་བཅས་པ་།
ཞིང་ཁམས་ཆེན་པོ་ལྔ་དང་ལྡན་པར་འོད་གསལ་བ་ནི་།
རྣམ་དག་སྟུག་པོ་བཀོད་པའི་ཞིང་ཁམས་ནས་།
མཚོན་རྫོགས་རྡོ་རྗེ་འཆང་གི་ཞིང་ཁམས་སུ་།
ཉི་མ་སྟོང་གི་འོད་ཟེར་འཆར་བ་ལྟར་།
བལྟས་པས་མི་སྐྱོ་བར་ངོ་མཚར་གྱུར་པ་དེ་ཀུན་བཟང་དབྱེ་བ་མེད་པའི་ཞིང་ཁམས་སུ་།
སྤྲུལ་པ་བྱེ་བ་འབུམ་དང་ལྡན་པ་།
ཉི་ཟེར་གྱི་གྲངས་ལྟ་བུ་ལ་།
སྐུ་ཕྲ་མོ་རྡུས་ཕྲ་རབ་ལས་།
མཚན་དང་དཔེ་བྱད་རྫོགས་པར་གནས་པ་ཤ་སྟག་ཏུ་གྱུར་ཏེ་།
དེ་བཅུ་པ་ཆོས་ཀྱི་སྤྲིན་གྱི་ཞིང་ཁམས་ལ་སྣང་བར་འགྱུར་ཏེ་།
དེའི་འོད་ཟེར་རེ་རེའི་རྩེ་མོ་ལ་སྐུ་ཕྲ་མོ་ཡུངས་འབྲུ་ཙམ་ལ་།
མཚན་དང་དཔེ་བྱད་རྫོགས་པ་རེ་རེ་འབྱུང་སྟེ་།
དེ་རྣམས་ཀྱང་ཞིང་ཁམས་ཆེན་པོ་གསུམ་ལ་སྣང་བར་འགྱུར་རོ་༎
དེ་འགྲོ་བ་འདུལ་བའི་ཞིང་ཁམས་དྲུག་ལ་དུ
མར་སྣང་བའི་དུས་ན་སྤྲུལ་པའི་སྐུར་གྱུར་ཏེ
། ཐུགས་རྗེས་སེམས་ཅན་གྱི་དོན་མཛད་དོ་༎
ཡང་ཕྲ་མོ་དེ་རྣམས་སེམས་ཅན་ལ་ཡང་སྣང་༄༅༎
ཞིང་འབྱུང་བ་དེ་༎
དག་སྣང་ལོག་ནས་།
འཁྲུལ་སྣང་འཆར་བའི་དུས་སུ་།
སེམས་ཅན་གྱི་གཟུགས་རེག་འབྱར་དུ་ཡོང་བ་ཡང་དེ་ལས་འབྱུང་ངོ་༌༎
སའི་རས་མ་སྒོ་ཕྱེ་ནས་རང་བྱུང་གི་ཆུ་བོ་བཞིའི་མཛོད་བསྟན་པ་ནི་།
རིག་པ་རྩལ་གྱི་དབང་དང་༌།
རྒྱལ་ཐབས་སྤྱི་བླུགས་ཀྱི་དབང་དང་༌།
ཡེ་ཤེས་རང་རྫོགས་ཀྱི་དབང་དང་༌།
ཡེ་ཤེས་ལྷུན་གྲུབ་ཀྱི་དབང་དང་བཞི་སྟེ་།
རིག་པ་རྩལ་གྱི་དབང་ནི་མཛོད་གསུམ་སྒོ་ཕྱེའོ་༎
རྒྱལ་ཐབས་སྤྱི་བླུགས་ཀྱི་དབང་ནི་།
གསེར་གྱི་མེ་ཏོག་བཞི་ཡས་ཤར་ནས་།
ཞིང་ཁམས་ཆེན་པོ་གསུམ་ལ་སྤྱོད་པར་དབང་ངོ་༌༎
ཡེ་ཤེས་རང་རྫོགས་དབང་ནི་།
ཆོས་ཉིད་ཀྱི་སྣང་བ་ལ་སྐུ་གསུམ་རང་ལུགས་སུ་གནས་པར་སྣང་བར་གནས་པའོ་༎
ཡེ་ཤེས་ལྷུན་གྲུབ་ཀྱིས་དབང་ནི་།
འབྲས་བུ་ཕྱིར་མི་ལྡོག་པར་ཤེས་པའོ་༎
འཕྲུལ་གྱི་ཡང་མཛོད་བཞིའི་སྒོ་ཕྱེ་བའི་དུ་སུ་།
ཤེས་རབ་ཀྱིས་ཆོས་ལ་དབང་བྱུང་བ་ནི་།
འཕྲུལ་གྱི་ཡང་མཛོད་བཞི་།
དེའི་ལྡེ་མིག་བཞི་།
དེ་ལ་ལྟ་བའི་སྐྱོབས་བཞི་སྟེ་བཅུ་གཉིས་བསྟན་པའོ་༎
དེ་ནས་རྒྱལ་པོའི་བླ་ནོར་བསྟན་པ་།
སན་རྔ་བ་རོ་ཧ་ན་།
མན་ཧོའི་སྒྲ་ལས་དྲངས་ནས་།
སང་སྐྲི་ཏའི་སྐད་དེ་།
སྡིག་པ་མེད་པའི་ཤེས་རབ་ཀྱིས་།
སྙིང་རྗེ་མེད་པའི་སེམས་ཅན་བསད་དེ་།
སྲོག་མེད་པའི་སྐུ་ལ་སྦྱར་ནས་།
གནས་མེད་པའི་ཀློང་དུ་བསྐྱལ་ཏེ་།
ལྗོན་ཤིང་གི་མྱུ་གུ་ཚ་བ་མེད་པའི་མེས་བསྲེགས་ཏེ་།
དཔག་བསམ་གྱི་ལྗོན་ཤིང་གཏན་ནས་བསྐམས་སོ་༎
ཤྟ་ཏས་རི་ཤ་ཨོ་ཨ་།
དུས་ཚོད་རྒྱལ་ས་འཛིན་པའི་ཕྱིར་༎
རྒྱལ་པོ་བཀའ་ཡི་བརྡ་ཆོས་བཤད་༎
རྒྱལ་པོ་ཕོ་བྲང་ན་བཞུགས་པའི་དུས་སུ་།
རྒྱལ་པོའི་ཆོས་བཞི་སྟེ་།
རྒྱལ་པོ་གདན་ས་འཛིན་ན་།
བཙུན་མོས་གྲོས་ཀྱི་གཞི་གཟུང་ཞིག་། རྒྱལ་བུས
ནང་བློན་གྱིས་ཤིག་། བློན་པོས་ཕྱི་བློན་གྱིས
ཤག་། དམངས་ལོངས་སྤྱོད་ལ་ཞུགས་ཤིང་༌༎
རྒྱལ་པོ་བཙུན་མོ་ལ་སྙོམས་པར་འཇུག་ན་།
རྒྱལ་བུས་སྒོ་སྲུངས་ཤིག་། བློན་པོ་བཙོན་དུ
ཟུང་ཞིག་། རྒྱལ་པོའི་མངའ་རིས་ལ་དགྲ་རྐུན
མི་ཡོང་གིས་༎ ཕྱི་སྒོ་སྡོམས་ལ་ཞོག་ཅིག
། དམངས་བདེ་བ་ལ་ཁོད་ཅིག་། རྒྱལ་པོ
དམངས་ལ་དབྱ་སྡུད་ན་།
བཙུན་མོ་ས་གཞི་གཟུང་ཞིག་། རྒྱལ་བུས་མཐའ
སྐྱོངས་ཤིག་། བློན་པོས་ཤགས་ཐོབ་ཅིག་། དམངས
ཞབས་ཏོག་ལ་ཆོས་ཤིག་། བློན་པོ་མཐར་སྤྱུགས
ཤིག་། རྒྱལ་པོ་གནད་ས་འཁོ་ན་།
བཙུན་མོ་གཞི་ལ་བཞུགས་ཤིག་། རྒྱལ་བུའི་གཡུལ
བཀྱེས་ཤིག་། དམངས་རང་ཤི་ཐབས་བརླག་ལ་ཐོང
ཞིག་། དེ་བས་ན་རྒྱལ་པོས་རྒྱལ་ས་ཟིན
ཏོ་༎ བློ་བདེའོ་༎
རྒྱ་ནག་པོའི་གབ་རྩེ་།
མཁྱེན་རབ་ཀྱི་བདག་པོ་འཕགས་པ་འཇམ་དཔལ་གྱིས་།
ཐུགས་རིན་པོ་ཆེའི་ཀློང་དུ་བསྐོར་བས་།
འཕྲུལ་གྱི་གབ་ཚེ་གསུམ་བསྐོར་གྱི་མན་ངག་། ཆོས་བཞི་དང་ལྡན་པར་རྒྱས་པར་བསྟན་པའོ་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
རྒྱལ་པོའི་ཆོས་བཞི་བསྟན་པ་སྟེ་ལེའུ་བདུན་༄༅༎
པའོ་༎།
། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་༎
ཡེ་ཤེས་ཆིག་ཆོད་དུ་བསྟན་པ་།
རྒྱུ་ལས་འབྲས་བུ་རྫོགས་པ་སྐུ་གསུམ་ཡེ་ཤེས་ལྔའི་བདག་ཉིད་༎
སྐུ་གསུམ་གྱི་སྙིང་པོར་སྤྱན་གསུམ་རྫོགས་ཏེ་།
སྤྱན་གསུམ་བག་ཆགས་ཀྱི་བདག་ལ་རྫོགས་པའི་ཕྱིར་༎
སངས་རྒྱས་ཀུན་གྱི་ཡེ་ཤེས་སྐུ་༎
མྱ་ངན་འདས་མེད་འཁོར་བ་མེད་༎
བདག་མེད་ཡེ་ཤེས་རྫོགས་པའི་སྐུ་༎
འགྲོ་བ་ཀུན་གྱི་སྙིང་པོར་ཤར་༎
སངས་རྒྱས་ལམ་དུ་ཁྱེར་བའི་ཕྱིར་༎
འགྲོ་དྲུག་སྲང་ལ་མཐོ་དམ་མེད་༎
རང་བྱུང་དགའ་བའི་དབྱིངས་ན་གསལ་༎
དེ་ཡང་ཆོས་ཐམས་ཅད་ཀྱི་འབྱུང་གནས་༎
དགོས་པའི་མདོར་བསྡུས་རྣམ་པ་བཞིར་འབྱུང་སྟེ་༎
གང་ཞེ་ན་།
རྒྱ་ཆད་ཕྱོགས་ལྷུང་མེད་པའི་ལྟ་བ་།
ལྟ་བ་ཐམས་ཅད་ཀྱི་ཐུགས་རང་བྱུང་༌༎
གསལ་བ་བཅོས་སུ་མེད་པའི་དགོངས་པ་༎
ཆུ་བོ་རྒྱུན་གྱི་ཏིང་ངེ་འཛིན་རང་བྱུང་༌།
རང་བྱུང་བྱས་པ་མེད་པའི་སྤྱོད་པ་།
བདེ་བ་ཆེན་པའི་ཉམས་བག་གིས་གནས་པ་རང་བྱུང་༌༎
སྐུ་གསུམ་ཕྱིར་མི་ལྡོག་པའི་འབྲས་བུ་།
ཉི་མ་ཟེར་འོད་དང་བཙས་ནས་རང་བྱུང་༌།
དེ་ནི་ལྟ་བའི་ཚུལ་བཞི་ཞེས་བྱའོ་༎
རྐང་མེད་མཁའ་ལ་འགྲོ་བས་སྣང་བ་རྒྱ་ཡིས་བཏབ་།
མ་བགྲོད་པར་ཕྱིན་པའི་ས་ལ་འདུག་གོ་།
བལྟར་མེད་སྐུ་ལ་བལྟས་པས་འབྲས་བུ་ཚད་དང
ལྡན་། ལྟ་བ་ཆོས་ཉིད་སྟོང་པ་དག་༌།
གྲུབ་མཐའ་སྐུ་གསུམ་རང་བྱུང་གི་དགོངས་པ་ལ
འདུག་གོ་། གྲོགས་མེད་གཅིག་པུར་གནས་པར་སྣང
བ་གྲོགས་སུ་འཆར་༎
སྣང་བ་ཐུགས་ཕྲད་ལ་ཤེས་རབ་ཐུགས་ཕྲད་སྐྱེས་༎
བག་ཆགས་ཀྱིས་གོས་པ་མེད་པར་འདུག་གོ་།
རྟོགས་པ་རྒྱུད་ལ་སྨིན་པས་མངལ་གྱི་མན་ངག
གོ་། སྒོ་བཞི་རང་ལས་འབྱུང་བས་སྒོ་གསུམ
རྒྱུད་ལ་སྐྱེས་༎ སྣང་བ་ཡེ་ཤེས་ཀྱིས་བག
ལ་ཞ་བའི་མན་ངག་གོ་། མཐོང་སྣང་རིམ
གྱིསའཆར་གྱིས་གཅིག་པུར་དལ་བར་སྡོད་༎
ཕུང་པོ་སྒྲིབས་ཤིང་ཡིན་གྱི་སྣང་བའི་སྒྲིབ་ཤིང་སོལ་༎
དགོངས་པ་རྩེ་གཅིག་པའི་མན་ངག་གོ་། སངས་རྒྱས་ཀྱི་ལས་ལ་བགྲོད་མི་དགོས་ཀྱིས་།
རྗེ་བློན་བྲལ་པས་ཆོག་། ཆུ་ཟླ་རྐྱེན་དང་སྤྲོད་ལ་ནམ་མཁའ་གུད་དུ་ཆོད་།
སེམས་དང་ཡེ་ཤེས་ཕྱེ་ནས་སྣང་བས་ཆོག་།
ཀུན་ཏུ་འོད་ཀྱི་ས་ལ་སྦྱངས་མི་དགོས་ཀྱིས
༎ འཁྲུལ་སྣང་འགགས་པས་ཆོག་། འབྲས་བུ་གྲུབ་མི་དགོས་ཀྱིས་།
སྐུ་གསུམ་འདུ་འབྲལ་མེད་པ་ནམ་མཁའ་ཉི་མ་ལྟ་བུའོ་༎
སྒྲིབ་པ་སྦྱང་མི་དགོས་ཀྱིས་།
རྒྱུ་རྐྱེན་མེད་པའི་ཡེ་ཤེས་ལ་དྲི་མ་མེད་དེ་།
མན་ཤེལ་དང་སྣང་བའི་ཚུལ་ལོ་༎
སངས་རྒྱས་རང་ལ་འབྱུང་གི་གཞན་དུ་མ་ཚོལ
ཅིག་། ཆོས་ལ་སངས་རྒྱས་མེད་པར་བསྟན་པ
སྐྲ་ཤད་དང་སོལ་བ་ལྟ་བུའོ་༎
དེ་ནས་སངས་རྒྱས་གཞོན་ནུ་མཚན་རབ་ཏུ་ཤེས
པས་ཡར་གཟིགས་པས་སངས་རྒྱས་གཞོན་ནུ་བུམ་པའི
སྐུ་མཐོང་༌། མར་གཟིགས་པས་འགྲོ་དྲུག་གི་སྡུག་བསྔལ་མཐོང་༌༎
ཐད་ཀར་གཟིགས་པས་སེམས་ཅན་གྱི་དེ་བཞིན་གཤེགས་པའི་༄༅༎
སྐུ་གསུང་ཐུགས་མཁྱེན་ནས་།
ཡེ་ཤེས་ཆིག་ཆོད་དུ་གསུང་པའོ་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
ཡེ་ཤེས་ཆིག་ཆོད་དུ་བསྟན་པ་སྟེ་ལེའུ་བརྒྱད
པའོ་༎ ༎ དེ་ནས་མཆོངས་པ་ལྔ་བཤད་པ
ནི་༎ རྡོ་རྗེ་སེམས་དཔའ་འགྲོ་དྲུག་མེ་ལོང་ལ་གཟུགས་བརྣན་ཤར་བ་བཞིན་མཁྱེན་ཏེ་།
ལས་དགེ་སྡིག་ལས་འདས་པ་འདི་གསུངས་སོ་༎
འཁོར་བ་ཞེ་ལ་མནན་པའི་ཕྱིར་༎
མཆོངས་པ་ལྔའི་མན་ངག་བཤད་དོ་།
ཀུན་ཏུ་བཟང་པོའི་སྐུའི་སྤྲུལ་པ་བསྟན་པ་༌།
རིན་ཆེན་ཤེལ་གྱི་མི་བོ་ཅིག་། དང་པོ་འགག་མེད་ཀློང་ནས་ཡོངས་༎
བར་དུ་བགྲོད་མེད་ལམ་ལ་གནས་༎
ཐ་མར་སྐྱེ་མེད་ངང་དུ་འགྲོ་༎
གོམས་པ་ལྔ་ཡིས་ཕ་རོལ་ཕྱིན་༎
རིན་ཆེན་ཤེལ་གྱི་མི་བོ་དེ་༎
ཁྱུང་ཆེན་གཤོག་རྫོགས་རྟ་རུ་ཞོན་༎
རྩོལ་བ་མེད་པར་དབྱིངས་སུ་ཕྱིན་༎
གཡོན་ན་གླང་ཆེན་འགྱུར་མེད་འདུར་༎
གླང་ཆེན་འགྱུར་མེད་ཁྲི་སྟེང་ས་ན་༎
བཙུན་མོ་རྒྱན་བཟང་འོད་དུ་འབར་༎
ཤེས་རབ་དབྱིངས་ན་ཐབས་ལྡན་རྫོགས་༎
གཡས་ན་སེང་ལྕམ་དཀར་མོ་མཆོང་༌༎
སེང་ལྕམ་དཀར་མོའི་གདན་སྟེང་ན་༎
གཡུ་ཡི་མི་ཕོ་ཟུར་ཕུད་ཅན་༎
རྐང་མེད་མཁའ་ལ་སྟོབས་ཀྱིས་འགྲོ་༎
ཕྱིན་པ་མེད་པར་དབྱིངས་སུ་གཅོད་༎
འགྲོད་མེད་ལམ་དུ་འཇུག་ཙམ་ན་༎
རིག་པའི་ཡེ་ཤེས་གཞུ་བདུངས་ནས་༎
ཤེས་རབ་མདའ་ལྔ་སྟོང་ལ་རྒྱུས་༎
མདའ་གཅིག་ནམ་མཁའི་མཐོངས་སུ་འཕེན་༎
ནམ་མཁའི་མཐའ་ལ་ཐུག་པ་མེད་༎
ཕ་ནི་ཐབས་མཆོག་དཔག་ཏུ་མེད་༎
སྐྱེ་འགག་མེད་པའི་ཡེ་ཤེས་ཡིན་༎
མདའ་གཅིག་རྒྱ་མཚོའི་གཏིང་དུ་འཕེན་༎
ཟབ་ཅིང་གཏིང་དཔག་དཀའ་བའི་དབྱིངས་༎
མ་ནི་ཤེས་རབ་བརྗོད་ལས་འདས་༎
འགྱུར་བ་མེད་པའི་ཆོས་ཉིད་ཡིན་༎
མདའ་གཅིག་ཉི་ཟླའི་བར་དུ་འཕེན་༎
ཉི་ཟླ་གཉིས་ཀྱིས་བརྗིད་མཉམ་པས་ཐབས་དང་ཤེས་རབ་ཟུང་དུ་འབྲེལ་༎
མདའ་གཅིག་འགྲོ་དྲུག་ཡོངས་ལ་འཕེན་༎
འགྲོ་དྲུག་སྲང་ལ་བཏབ་ཙམ་ན་༎
འགྲོ་དྲུག་སྲང་ལ་མཐོ་དམན་མེད་༎
རང་བྱུང་བདེ་བའི་དབྱིངས་སུ་བསྐུལ་༎
མདའ་གཅིག་འཇིག་རྟེན་ཁམས་སུ་འཕེན་༎
ཡེ་ཤེས་སྣང་བས་རང་ལོག་ཡིན་༎
བདེ་གསལ་ཆེན་པོའི་ས་ལ་བཀོད་༎
གོམས་པ་ལྔ་ཡིས་ཕ་རོལ་ཕྱིན་༎
འཁྲུལ་སྣང་འདི་ལ་འགོམས་མཆོངས་བྱེད་༎
དག་པའི་སྣང་བ་ཡོད་པའི་ཕྱིར་༎
སེམས་ཅན་འདི་ལ་འགོམས་མཆོངས་བྱེད་༎
སངས་རྒྱས་དམ་པ་ཡོད་པའི་ཕྱིར་༎
ལྷ་རྣམས་ཀུན་ལ་འགོམས་འཆོངས་བྱེད་༎
འཕགས་པའི་དང་པོ་ཡོད་པའི་ཕྱིར་༎
བྱང་ཆུབ་སེམས་ལ་འགོམས་མཆོངས་བྱེད་༎
ལྷུན་གྲུབ་ཡེ་ཤེས་ཡོད་པའི་ཕྱིར་༎
དམ་པའི་ཆོས་ལ་འགོམས་མཆོངས་བྱེད་༎
ཆོས་ལས་འདས་པ་ཡོད་པའི་ཕྱིར་༎
སྐད་ཅིག་གོམས་པ་ལྔ་རྫོགས་པས་༎
ཡུལ་ནི་རྣམ་པར་དགའ་བའི་ཞིང་༌༎
མཁར་ནི་འགྱུར་བ་མེད་པའི་མཁར་༎
གྲོགས་ནི་འདུ་འབྲལ་མེད་པའི་གྲོགས་༎
གདན་ནི་ཕོ་༄༅༎
འགྱུར་མེད་པའི་གདན་༎
གོས་ནི་དངས་མ་ལྔ་ཡི་གོས་༎
ཟས་ནི་ཟག་མེད་ཏིང་འཛིན་ཟས་༎
སྐུ་ནི་ཤེས་རབ་འགྱུར་མེད་སྐུ་༎
རྡོ་རྗེ་རྒྱ་གྲམ་ཁྲི་སྟེངས་ནས་༎
དཔའ་བོ་ཆེན་པོ་བདག་ཉིད་སྐུ་༎
མཚན་མའི་གཟུགས་མེད་གཟུགས་ཀྱི་སྐུ་༎
ངོ་མཚར་རྨད་བྱུང་རོལ་པའི་ཐུགས་༎
སྨྲ་བསམ་བརྗོད་མེད་ཤེས་རབ་གསུང་༌།
རྟོགས་པའི་ཡེ་ཤེས་སྐད་ཅིག་རྫོགས་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
མཆོངས་པ་ལྔའི་མན་ངག་བསྟན་པའི་ལེའུ་སྟེ་དགུ
པའོ་༎ ༎ དེ་ནས་བཅོམ་ལྡན་འདས་རྡོ་རྗེ
འཆང་ཆེན་པོས་༎ སྒོམ་ཉམས་དྲུག་པའི་མན་ངག་འདི་གསུངས་སོ་༎
ས་མ་ཨ་ཏི་བི་ཙ་ར་།
བཛྲ་ན་མ་ནི་བི་ཧུ་རུ་རུ་།
སྟོང་པ་ཆེན་པོའི་ཡེ་ཤེས་སྐུའི་བདག་ཉིད་གསང་བ་ཡང་ཁོལ་དུ་བྱུང་བ་།
བདག་དང་བཅས་པའི་དཔལ་རྡོ་རྗེ་སེམས་དཔས་།
ཐུགས་ཀྱི་མན་ངག་ཟབ་མོ་བསྟན་པ་༎
དག་པ་ཆོས་ཀྱི་སྐུ་ནི་མ་བསྒྲིབས་ཡོངས་སུ་གསལ་༎
ཤེས་རབ་རིག་པའི་སྐུ་ནི་ཟབ་ཅིང་གཏིང་དཔག་དཀའ་༎
རང་བྱུང་ཐུགས་རྗེའི་སྐུ་ནི་མཚན་དང་དཔེ་བྱད་ལྡན་༎
ཐུགས་རྗེ་འོད་ཟེར་སྐུ་ནི་འགྲོ་བ་ཀུན་ལ་སྣང་༌༎
རྒྱུ་རིག་པ་ཆོས་ཀྱི་སྐུ་།
འབྲས་བུ་སྐུ་དང་ཡེ་ཤེ་མེ་ལོང་དང་བྱད་ཀྱི་ཚུལ་དུ་།
རྒྱུ་ཆོས་ཀྱི་སྐུ་ལ་ཤར་བས་རྒྱུ་འབྲས་བུར་སྨིན་ནོ་༎
དེ་ནས་ཡང་རྒྱུའི་དུས་ན་འབྲས་བུ་ལྷུན་གྱིས་རྫོགས་འབྲས་བུ་རྒྱུའི་ངང་དུ་ཤར་ཏེ་།
རྒྱུ་དང་འབྲས་བུ་ཐ་མི་དད་པ་ཞེས་བྱའོ་༎
དེ་ཡང་རང་གི་རྒྱུད་ལ་སྦྱར་ན་༎
ཆོས་ཉིད་དགའ་བའི་ས་ནས་རང་ཤེས་རིག་གི་རྒྱལ་པོ་རྡོ་རྗེ་ཀུན་ཏུ་བཟང་པོ་།
ངང་གི་གཡོ་བར་ཡོངས་ཀྱིས་འོད་གསལ་བར་བཞུགས་པ་ནི་།
རྒྱུ་རྡོ་རྗེ་དབྱིངས་ཀྱི་དཀྱིལ་འཁོར་མ་བཙལ་ལྷུན་གྱིས་རྫོགས་༎
འབྲས་བུ་ཡེ་ཤེས་ཀྱི་དཀྱིལ་འཁོར་མ་བསྒྲིབས་པར་ཡོངས་སུ་གསལ་༎
ཐུགས་རྗེ་བྱེད་པ་མེད་པའི་ཤེས་རབ་ཀུན་ལ་སྙོམས་སོ་༎
(༡༠)༄༅༎ སྐུའོ་༎
མི་ནུབ་རྒྱལ་མཚན་ལྟ་བ་ནམ་མཁའི་རྒྱལ་བོ་།
རང་རིག་རྒྱལ་པོ་གྲུབ་མཐའི་གཏེར་དུ་བཞག་པ་།
སེམས་ཀྱི་གཏེར་དུ་དགོངས་པའི་གནས་བསྟན་པ་།
སྙིང་པོའི་ཡང་སྙིང་རིན་པོ་ཆེ་གསང་བའི་སྦུབས་བསྟན་པ་།
འབྲས་བུ་རིན་པོ་ཆེ་ལྷུན་གྱིས་གྲུབ་པར་བསྟན་པ་།
དེའི་སྐྱོན་དང་ཡོན་ཏན་བསྟན་པ་དང་༌།
མན་ངག་གིས་ཡིད་ཆེས་པར་བསྟན་པའོ་༎
དང་པོ་ལྟ་བ་རང་གི་ངོ་བོར་བསྟན་པ་ནི་།
འོག་མིན་གྱི་གནས་ཆོས་ཀྱི་དབྱིངས་ཀྱི་ཕོ་བྲང་ན་།
རིན་པོ་ཆེ་གསང་བའི་ཕོ་བྲང་ན་།
རིན་པོ་ཆེ་གསང་བའི་སྦུབས་ཕྱི་ནང་མེད་པར་གསལ་བའི་དང་ན་།
རང་ཤེས་རིག་གི་རྒྱལ་པོ་རྡོ་རྗེ་ཀུན་ཏུ་བཟང་པོ་།
ངང་གིས་མི་གཡོ་བ་ཡོང་གི་འོད་གསལ་བ་།
རྒྱུ་རྡོ་རྗེ་དབྱིངས་ཀྱི་དཀྱིལ་འཁོར་རང་རྫོགས་༎
རྒྱུ་འབྲས་བུར་སྨིན་པ་ཡེ་ཤེས་ཀྱི་དཀྱིལ་འཁོར་རང་ཤར་།
ཐུགས་རྗེ་འབྱེད་པ་མེད་པའི་ཤེས་རབ་རང་བྱུང་བ་ནི་།
རྒྱུ་རང་བྱུང་གི་ཡེ་ཤེས་ཞེས་བྱ་བའོ་༎
སྐུ་གསུམ་ཡེ་ཤེས་གསུམ་བརྩེགས་ཀྱི་དགོངས་པ་ཡས་བབས་༄༅༎
པ་།
ཆོས་ཉིད་སྣང་བ་གསུམ་གྱི་ཞིང་ཁམས་མས་ཆགས་པའི་ཕྱིར་།
ཐེག་པ་ཆེན་པོ་སྣང་སྲིད་གཞི་བཞག་དང་༌།
གཞི་བཞེངས་སུ་བསྟན་པ་ནི་།
མི་ནུབ་རྒྱལ་མཚན་ལྟ་བ་ནམ་མཁའ་རྒྱལ་པོ་ཞེས་བྱའོ་༎
འགག་པ་མེད་པའི་ལྟ་བ་ཉིད་ནམ་མཁའ་དང་ཉི་མའི་ཚུལ་དུ་བཞུགས་སོ་༎
གྲུབ་མཐའི་གཏེར་དུ་བཞག་པ་ནི་།
རང་གི་རྒྱུད་ལ་སྦྱར་ཏེ་བསྟན་ན་ལྟ་བ་རིན་པོ་ཆེའི་གཏེར་༎
སྙིང་པོ་ཡེ་ཤེས་སྒྲོན་མའི་མཆོག་། བདེར་གཤེགས་རྣམས་ཀྱི་ཡེ་ཤེས་སྐུ་།
རྒྱལ་བ་རྣམས་ཀྱི་གཏེར་དུ་བཞག་། ཅེས་སེམས
ཀྱི་གཏེར་དུ་སྙིང་པོ་ཡེ་ཤེས་ཀྱི་སྐུ་བཞག
གོ་། དེ་ཡང་མཉམ་བཞག་གི་དུས་སུ་།
འབྲས་བུ་ཡེ་ཤེས་ཀྱི་དཀྱིལ་འཁོར་ཉིད་།
རྒྱུ་རྡོ་རྗེ་དབྱིངས་ཀྱི་དཀྱིལ་འཁོར་ལ་།
ཁ་ནང་དུ་བལྟས་པའི་དུས་སུ་།
མཉམ་པ་ཉིད་གཉིས་སུ་མེད་པའི་དགོངས་པ་ཞེས་བྱ་སྟེ་།
ངང་ཀུན་ཏུ་བཟང་པོ་མ་བཅོས་པར་བཞག་།
དེའི་དུས་སུ་མིག་གི་ཡུལ་འགྱུར་བཟློག་པའི་མན
ངག་གིས་བཅོས་པས་ཤེས་པ་བསྟན་པར་འགྱུར་རོ
༎ ཡང་ཡིད་རྟོག་པའི་རྗེས་སུ་འབྲངས་ནས་།
ཡིད་ཀྱི་ཡུལ་འགྱུར་བ་བཅད་པས་།
རྣམ་རྟོག་རྒྱུན་གཅོད་པར་བྱེད་དོ་༎
ཡང་རྒྱུ་རྡོ་རྗེ་དབྱིངས་ཀྱི་དཀྱིལ་འཁོར་ཉིད་༎
འབྲས་བུ་ཡེ་ཤེས་ཀྱི་དཀྱིལ་འཁོར་ལ་ཁ་ཕྱིར་བལྟས་པའི་དུས་སུ་སྣང་བ་རྒྱས་འདེབས་༎
མཚན་མ་ཟིལ་གྱིས་གནོན་ཏེ་༎
ཐུགས་རྗེ་འབྱེད་པ་མེད་པའི་ཤེས་རབ་ཀུན་ལ་སྙོམས་སོ་༎
སྒོམ་པའི་གནས་བསྟན་པ་ནི་།
འདིར་མཚན་མའི་གནས་ཅིག་སྟོན་ཏེ་།
རྟོགས་པ་དང་ལྡན་པ་རྣམས་སོ་༎
རྩ་བ་རང་གི་རིག་པ་འགྱུར་བ་མེད་པའི་ཡེ་ཤེས་དེ་།
ཀུན་གཞི་སེམས་ཀྱི་བྲག་ཕུག་ཙིཏྟའི་གཞལ་ཡས་ཁང་དུ་སྒོམ་པར་བསྟན་པའོ་༎
སྒོམ་པའི་དམིགས་པ་བསྟན་པ་ནི་།
སྒོ་ང་དཀར་པོ་ཁ་ནང་དུ་བསྟན་པའི་དུས་ན་།
ཡེ་ཤེས་སེམས་པའི་སྙིང་པོའི་དཀར་པོ་དང་བཅས་པར་བསྒོམ་པ་ནི་།
སྐུ་གསུང་ཐུགས་ཕྱག་རྒྱའི་དཀྱིལ་འཁོར་བཅས་པར་སྒོམ་པ་དེ་ནི་སྐུ་རྡོ་རྗེ་ཡིན་།
འབྲས་བུ་ཡེ་ཤེས་ཀྱི་དཀྱིལ་འཁོར་ཉིད་རྒྱུ་རྡོ
རྗེ་དབྱིངས་ཀྱི་དཀྱིལ་འཁོར་ལ་ཁ་ནང་དུ་བསྟན
པའི་དུས་ན་། སྙིང་པོ་བྱང་ཆུབ་ཀྱི་སྐུ
གསལ་བ་རྣམ་པ་གསུམ་དང་ལྡན་པར་བཞུགས་པ
པའི་དུས་ན་། ནི་། སངས་རྒྱས་ཐམས་ཅད་དང་མི་ཕྱེད་པར་བཞུགས་པའི་དགོངས་པའོ་༎
ཡང་རྒྱུ་རྡོ་རྗེ་དབྱིངས་ཀྱི་དཀྱིལ་འཁོར་ཉིད་འབྲས
བུ་ཡེ་ཤེས་ཀྱི་དཀྱིལ་འཁོར་ལ་ཁ་ཕྱིར་བལྟས
པའི་དུས་ན་། ཐུགས་རྗེ་འབྱེད་པ་མེད་པའི་ཤེས་རབ་ཀུན་ལ་ཁྱབ་དེ་༎
ནམ་མཁའི་མཐོངས་ནས་ཉི་མའི་སྙིང་པོ་ཤར་བ་ལྟ་བུའོ་༎
དེ་ལ་ཐུགས་རྗེ་ཡོན་ཏན་དུ་འབྱོང་བར་བསྟན་པ་ནི་།
ཐུགས་རྗེ་འབྱུང་བའི་སྒོ་བཞི་།
འཆར་སྒོ་གསུམ་ནས་འཆར་ཏེ་།
ཐུགས་རྗེ་འབྱུང་བའི་སྒོ་བཞི་ནི་།
སྙིང་པོ་བྱང་ཆུབ་མཆོག་གི་སྐུ་ལ་མཉམ་པར་བཞག་པའི་ཚེ་།
ཤེས་རབ་འགག་པ་མེད་པར་ཤར་བ་ནི་།
ཡོན་ཏན་རིན་པོ་ཆེ་མ་རྫོགས་པའི་རྩལ་རང་སྣང་བ་ནི་།
སྤྲུལ་སྐུ་རིན་ཆེན་༄༅༎
འབྱུང་ལྡན་གྱི་སྐུ་དང་ཡེ་ཤེས་ལ་སྣང་ངོ་༌༎
ཡང་དག་པར་རྫོགས་པའི་སངས་རྒྱས་ཀྱི་ཞིང་ཁམས་ནས་།
མ་ཐ་དམྱལ་བའི་འཇིག་ཚོགས་ཡན་ཆད་།
སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་འཁོར་བུ་དང་༌།
ཀུན་ཁྱབ་དང་༌།
སྤངས་ཐོན་དང་༌།
ཉེ་རིང་མེད་པར་སྣང་བ་ནི་།
འོད་དཔག་ཏུ་མེད་པའི་ཞིང་ཁམས་ཏེ་།
སྣང་བ་མཐའ་ཡས་ཀྱི་སྐུ་དང་ཡེ་ཤེས་ལ་སྣང་བའོ་༎
བགྲོད་པ་མེད་པར་ལྷུན་གྱིས་གྲུབ་པའི་ས་རྣམས་ནོན་པ་ནི་།
དོན་གྲུབ་ཆེན་པོའི་ཞིང་ཁམས་ཏེ་།
དོན་ཡོད་གྲུབ་པའི་སྐུ་དང་ཡེ་ཤེས་ལ་སྣང་བའོ་༎
རང་ཤེས་རིག་གི་རྒྱལ་པོ་རྡོ་རྗེ་ཀུན་ཏུ་བཟང་པོ་།
དུས་གསུམ་དུ་ཕོ་འགྱུར་མེད་པར་བཞུགས་པ་ལ་།
ལས་ཀྱིས་སྒྲིབ་ཏུ་མེད་།
ཐུགས་རྗེས་སྐྱབ་ཏུ་མེད་།
བདུད་དང་མུ་སྟེགས་ཀྱིས་བར་དུ་བཅད་དུ་མེད་།
ཕྱ་དང་དབང་ཕྱུག་གིས་གྲོགས་བྱར་མེད་།
དེ་ནི་མི་བསྐྱོད་པའི་ཞིང་ཁམས་དེ་།
རྡོ་རྗེ་སེམས་དཔའི་སྐུ་དང་ཡེ་ཤེས་ལ་སྣང་བའོ་༎
ཐམས་ཅད་འབྱུང་བའི་གཞིར་རང་བྱུང་བ་ནི་།
སྙིང་པོ་ལྔ་དང་དྭངས་མ་ལྔ་ལས་ཐམས་ཅད་འབྱུང་བའི་ཕྱིར་རང་བྱུང་བའོ་༎
ཐམས་ཅད་སྨིན་པར་བྱེད་པ་ནི་།
སྐུ་ཡོད་པ་ལས་ཡེ་ཤེས་འཆར་།
ཡེ་ཤེས་ཐུགས་རྗེ་ཆེ་བའི་སྟོབས་ཀྱིས་དགོངས་པ་ལ་མཉམ་པར་བཞག་པའི་དུས་སུ་།
ཉམས་སུ་མྱོང་བའི་ཤེས་རབ་ཁྱད་པར་ཅན་རང་གི་རྒྱུད་ལ་སྐྱེ་བར་འགྱུར་རོ་༎
དེའི་འཆར་སྒོ་གསུམ་ལ་།
རྒྱུ་ལས་འབྲས་བུ་ཁ་ནང་དུ་བལྟས་པའི་དུས་ན་།
སྣང་བ་ལྡོག་སྟེ་འཆར་བ་དང་༌།
རིག་པ་ཆོས་ཉིད་ལ་ཁ་ནང་དུ་བལྟས་པའི་དུས་ན་འཆར་བ་དང་༌།
ཤེས་པ་ཕྱིན་པ་ལ་འཆར་བ་དང་གསུམ་མོ་༎
དེའི་སྐྱོན་དང་ཡོན་ཏན་བསྟན་པ་ནི་།
སྟོང་པ་ཉིད་ལ་ལྟ་ཉེས་ན་།
ཤེས་རབ་ཆུང་རྣམས་ཕུང་བར་འགྱུར་༎
རྒྱལ་བ་རྣམས་ཀྱི་སྟོང་ཉིད་ནི་།
ལྟ་ཀུན་ངེས་པར་འབྱིན་པ་དེ་།
མེ་ལོང་ནང་གི་གཟུགས་བརྙན་བཞིན་།
རྒྱལ་བ་རྣམས་ཀྱི་ཡེ་ཤེས་སྐུ་༎
རྒྱུ་གཉིས་འབྲས་བུ་རང་ཤར་བས་།
འབྲས་བུ་རྒྱུ་རུ་མི་ལྡོག་པའོ་༎
དེ་ཡང་གང་ཟག་སྟོང་པ་ཉིད་ལ་ལྟ་བ་དང་༌།
དེ་ནི་གསོ་རུ་མི་རུང་ཞེས་བཤད་པས་༎
ཅི་སྟོང་པ་ཉིད་ནི་བསླན་དཀའོ་༎
རྟོག་པ་ནི་གཞི་ལ་བློའོ་༎
འོ་ན་སྒོམ་པ་དེས་རྟོགས་པར་མི་འགྱུར་རམ་ཞེ་ན་།
རྟོགས་པར་མི་འགྱུར་བའི་དོན་ནི་།
ཤེས་རབ་ཀྱི་སྐུ་རེག་བྱ་མིན་པས་ནི་གཞི་ལ་སླ་བའོ་༎
རང་བཞིན་མ་འགགས་པས་ནི་མཐའ་བཞི་རྟོགས་པ་དང་བྲལ་བ་།
བསྒོམས་པས་དེ་ཡང་མ་ཧ་ཡོ་ག་ལྟར་ཏིང་ངེ་འཛིན་དང་༌།
ཆོ་གས་བསྐྱེད་པ་ནི་མ་ཡིན་ཏེ་།
རྒྱུ་དག་པའི་དབྱིངས་ཉིད་ནས་འབྲས་བུ་ཡེ་ཤེས་ཀྱི་དཀྱིལ་འཁོར་རང་སྣང་བའི་དུས་ན་།
རྣམ་པ་ཐམས་ཅད་མཁྱེན་པའི་ཡེ་ཤེས་སེམས་ཅན་ལ་དགོངས་ཏེ་རིམ་གྱིས་འཆར་བ་དང་༌།
ཐམས་ཅད་མཁྱེན་པའི་ཡེ་ཤེས་སངས་རྒྱས་ཉག་གཅིག་གི་སྣང་བ་སྟེ་།
ཆིག་ཆོད་དུ་འཆར་བ་དུས་མཚུངས་སུ་འབྱུང་བར་འགྱུར་རོ་༎
དེ་ལ་མན་ངག་གིས་ཡིད་ཆེས་པར་བྱེད་པ་༄༅༎
བཞི་སྟེ་།
རིགས་འཛིན་རྣམས་བརྡས་བརྒྱུད་པ་ལས་།
གཞི་ཀློང་དུ་གྱུར་པའི་མན་ངག་དང་༌།
རྐྱེན་གདེང་དུ་གྱུར་པའི་མན་ངག་དང་༌།
ཐུགས་རྗེས་ཉམས་སུ་བླངས་པའི་མན་ངག་དང་༌།
རྗེས་འཇུག་འདའ་དཀར་ཐུགས་ཀྱི་མན་ངག་དང་བཞི་ལས་།
ངང་ཀུན་ཏུ་བཟང་པོ་ཆོས་ཉིད་ཀྱི་ཀློང་ནས་བསམ་པ་གསུམ་རྟོག་མེད་གནས་པའི་དུས་ན་།
གཞི་ཀློང་དུ་གྱུར་པའི་མན་ངག་གོ་། སྤྲུལ་པའི་སྐུ་རྡོ་རྗེ་སེམས་དཔའི་ཐུགས་ཁ་ནས་།
སྐུ་གསུམ་རང་རྫོགས་སུ་ཤར་བའི་དུས་ན་།
རང་གི་ཤེས་བྱ་ལ་རང་དབང་སྒྱུར་བས་།
རྐྱེན་གདེང་དུ་གྱུར་པའི་མན་ངག་གོ་། དགའ
རབ་རྡོ་རྗེས་སེམས་དཔའི་ཞལ་མཐོང་བའི་དུས་སུ
། འཆང་མེད་རྡོ་རྗེའི་ལུང་བསྟན་པའི་ཆོས་ཉམས་སུ་བླངས་པས་།
བཀའ་དང་མཐུན་པའི་དོན་ཐུགས་སུ་ཆུད་དེ་།
དགའ་རབ་རྡོ་རྗེའི་ཉམས་ཀྱི་མན་ངག་གོ་།
ཕྱིས་རྗེས་སུ་འཇུག་པའི་བྱང་ཆུབ་སེམས་དཔའ་རྣམས
ཀྱིས་ཚུལ་གོང་མ་བཞིན་གནས་པར་བྱས་ཏེ་།
བཀའ་ཇི་བཞིན་པར་སྤྱད་པས་འབྲས་བུ་ཡང་མངོན་དུ་འབྱིན་ནུས་ཏེ་།
བཀའ་དེ་ལས་མི་འདའ་བས་།
འདའ་ཀ་ཐུགས་ཀྱི་མན་ངག་གོ་། བདེར་གཤེགས་རྣམས་ཀྱི་དགོངས་པ་མདོར་བསྡུས་ཏེ་བསྟན་པའོ་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
སྒོམ་ཉམས་དྲུག་པའི་ལེའུ་སྟེ་བཅུ་པའོ་༎
དེ་ནས་གསང་བའི་བདག་པོ་རྡོ་རྗེ་སྙིང་པོ་དང་༌།
དགའ་རབ་རྡོ་རྗེས་མགྲིན་གཅིག་ཏུ་འདི་སྐད་ཅེས་དྲིའོ་༎
རྒྱུ་དག་པ་ལས་འབྲས་བུ་རྫོགས་པ་འབྱུང་༌།
འབྲས་བུ་གཉིས་སུ་མེད་པ་ལས་།
ཐུགས་རྗེས་འོད་ཟེར་གྱི་སྐུ་སྨིན་པ་འབྱུང་བའི་ཆོས་།
ལྷུན་གྲུབ་ཡོངས་སུ་རྫོགས་པའི་ལྟ་བ་ལ་།
སྒོམ་ཞིང་བསྒྲུབ་ཏུ་མེད་པར་མ་སྤྱད་ན་དེའི་མན་ངག་གང་གིས་གཟུང་༌།
རྟོགས་པའི་དོན་ལ་སྒོམ་དུ་མེད་ཀྱང་༌།
གང་ཟག་གི་རྒྱུ་ལ་སྒོམ་སྒྲུབ་ཉམས་སུ་བླངས་ནས་།
བདེ་བར་གཤེགས་པའི་སྤྱན་རྣམ་པ་ལྔ་རང་གི་རྒྱུད་ལ་འཆར་ནུས་ན་།
དེ་ཅིའི་རྒྱུ་།
དེ་ཅིའི་རྐྱེན་།
ལུས་མ་བོར་བར་རིན་པོ་ཆེ་གསང་བའི་སྦུབས་སུ་སངས་རྒྱས་ན་།
དེའི་གནད་མན་ངག་གང་གིས་ཟིན་།
འཁྲུལ་པའི་སྣང་བ་མ་སྤངས་པར་།
སྐད་ཅིག་མ་ལ་ཆོས་ཉིད་སྣང་བ་རྣམ་པར་དག་ན་།
དེའི་མན་ངག་གང་གིས་སྟོན་།
ཞེས་ཞུས་པ་ལས་།
རྒྱལ་བའི་བཀའ་དམ་པས་གནད་བཞི་གསུངས་།
རང་བྱུང་ཡེ་ཤེས་སྐུ་གསུམ་ཡེ་ཤེས་ལྔ་ལྡན་མཚོན་ངེས་པར་ཤེས་པ་དང་༌།
སྒོམས་ཉམས་དྲུག་གི་མན་ངག་དང་༌།
རྐྱེན་ཉམས་སུ་བླངས་པས་།
དུས་མ་འགྱུར་བར་སྣང་བ་འགྱུར་བ་དང་༌།
སྣང་བ་གཞི་བཞག་གི་མན་ངག་གིས་གནད་གཅད་པར་བྱའོ་༎
ཞེས་སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
གནད་བཞི་རྒྱལ་བ་བཀའི་ལེའུ་སྟེ་བཅུ་གཅིག་པའོ
༎ ༎ དེ་ནས་སྟོན་པ་རྡོ་རྗེ་འཆང་ཆེན
པོས་འདི་སྐད་གསུངས་སོ་༎
ཡི་གེ་དགུ་པ་མ་ཤེས་ན་།
གཞི་སྟོངས་པའི་སྐྱོན་དུ་འགྱུར་རོ་༎
ཐུགས་ཀྱི་ཉིད་ཁུ་མ་༄༅༎
ཤེས་ན་༎
གཞིའི་མཚན་ཉིད་མི་ཤེས་སོ་༎
རྩེ་མོ་དྲུག་པ་མ་ཤེས་ན་༎
དགོངས་པ་གཏན་ལ་མི་ཕེབས་སོ་༎
སྣང་བ་རང་ལོགས་ཤེས་ན་།
ཐ་དད་ཀྱི་སྐྱོན་དུ་འགྱུར་རོ་༎
འཇུག་པ་རང་ས་མ་ཤེས་ན་།
གྲུབ་མཐའ་སླར་ལོག་གི་སྐྱོན་དུ་འགྱུར་རོ་༎
དུས་ཚོད་རྒྱལ་ས་མ་ཤེས་ན་།
ཐེག་པ་གཞན་དང་ཆ་མི་ཕྱེད་དོ་༎
མཆོངས་ས་ལྔ་ལྡན་མ་ཤེས་ན་།
ཡེ་ཤེས་ཟང་ཐལ་མི་རྟོགས་སོ་༎
སྒོམས་ཉམས་དྲུག་པ་མ་ཤེས་ན་།
དགོངས་པའི་དོན་འཆལ་བར་འགྱུར་རོ་༎
གནད་ཀྱི་བཀའ་བཞིན་མ་ཤེས་ན་།
གནད་མི་ཆོད་དོ་༎
ཞེས་གསུངས་ནས་།
འཁོར་རྣམས་དགྱེས་ནས་རྗེས་སུ་ཡི་རངས་ཏེ་།
ཆོས་ཀྱི་དྲི་མ་མེད་པ་ཆེན་པོའི་ངང་དུ་ཐིམ་མོ་༎
སེམས་ཕྱོགས་ཆེན་པོ་ནམ་མཁའ་མཛོད་ཀྱི་རྒྱུད་ལས་།
དོན་མ་ལུས་པར་བསྡུས་ནས་བསྟན་པ་རྗེས་སུ་ཡི་རང་པའི་ལེའུ་སྟེ་བཅུ་གཉིས་པའོ་༎
སེམས་ཕྱོགས་ཆེན་པོ་ནམ་མཁའ་མཛོད་ལས་།
