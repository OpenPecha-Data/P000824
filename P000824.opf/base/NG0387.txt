(༧)༄༅༎ ཀུན་གྱི་གསང་ཡིན་པས་༎
བཀླགས་པ་ཙམ་གྱིས་འགྲུབ་པར་འགྱུར་༎
སངས་རྒྱས་ཀུན་གྱི་རང་བཞིན་འདི་༎
བཤད་དང་གླེགས་གམ་དོན་ཉིད་ནི་༎
དྲན་པས་བཟུང་བའི་དོན་ཉིད་ནི་༎
ནམ་མཁའི་མཐར་ཐུག་ཇི་ཙམ་པར་༎
དེ་བས་དེ་ནི་ལྷག་པར་འགྱུར་༎
རིན་ཆེན་རྒྱུ་དང་དར་རས་དང་༌༎
གྲོ་ག་ཤིང་ཤུན་ལ་སོགས་ཏེ་།
གསང་བའི་རྒྱུད་འདི་རབ་བྲིས་ཏེ་༎
རིན་ཆེན་ཁྲི་ལ་ལེགས་བཞག་སྟེ་༎
གུས་པས་མཆོད་ཅིང་རབ་བཟུང་ནས་༎
ཇི་སྲིད་གནས་པར་བསམ་པ་ཡི་༎
དགའ་བའི་བསམ་པས་འཛིན་བྱེད་ན་༎
སངས་རྒྱས་ཐམས་ཅད་བཟུང་བ་ཡིན་༎
རྣམ་གྲོལ་བླ་ན་མེད་པའི་ལམ་༎
སངས་རྒྱས་ཀུན་གྱི་དགོངས་བརྒྱུད་པ་༎
མ་བཅོས་གསང་བའི་དོན་བཅུད་འདི་༎
གང་གིས་རྟོགས་པས་སྒྲོ་སྐུར་ཆད་༎
ངེས་པ་རྙེད་པས་དབུགས་འབྱིན་ཕྱིར་༎
འཁོར་བ་རྨི་ལམ་ལྟ་བུར་སངས་༎
སྙིང་པོར་ནམ་མཁའི་འོད་ལྟར་རྒྱས་༎
དགོངས་པ་རྒྱ་མཚོའི་ཀློང་ལྟར་བརྡལ་༎
འབྲས་བུ་རིན་ཆེན་འོད་ལྟར་འགྲུབ་༎
མ་བཅོས་སྙིང་པོའི་དོན་རྟོགས་ནས་༎
རང་ཉམས་ཚད་དང་མཐུན་སྦྱར་ཏེ་༎
བར་ཆད་མེད་པར་གང་བསྒོམས་པས་༎
སྒོམ་ཞིང་བསྒྲུབ་པ་ཡོད་མ་ཡིན་༎
མ་ཡེངས་གནས་པས་སྒོམ་པ་ནི་༎
ཀུན་བཟང་རྡོ་རྗེ་སེམས་དཔའ་སྟེ་༎
སངས་རྒྱས་ཀུན་གྱི་རང་བཞིན་ཡིན་༎
མ་བསྒོམས་ཡེངས་པ་མེད་པའི་སེམས་༎
མ་གཞག་རྒྱལ་བའི་དགོངས་པའི་ཀློང་༌༎
མ་བཅོས་འོད་གསལ་བརྡ་བྲལ་སེམས་༎
མཐའ་དབུས་འཛིན་མེད་དབུ་མའི་ལམ་༎
སངས་རྒྱས་ཀུན་གྱི་ངོ་བོ་ཡིན་༎
རྒྱལ་བ་ཀུན་གྱི་གསང་བའི་གཏེར་༎
མ་བཅོས་སྙིང་པོ་དོན་གྱི་རྒྱུད་༎
རྡོ་རྗེ་རིག་པ་འཕྲུལ་གྱི་ཚིག་། རྣ་བརྒྱུད་ཐུགས་ཀྱི་རིན་ཆེན་འདི་༎
རྣ་བརྒྱུད་འཕྲུལ་ཚིག་མི་ལྡན་པར་༎
རང་རྟགས་ལོག་པར་ཞེན་དབང་གིས་༎
བསྟན་ཅིང་བཤད་པར་གྱུར་པ་དང་༌༎
སྤེལ་བའང་ངེས་པར་ལྷུང་འགྱུར་ན་༎
ལོག་པའི་དོན་ལ་ཞེན་དབང་གིས་༎
ཕྱོགས་ཀྱི་རི་བོས་ཟིལ་མནན་ནས་༎
མ་བཅོས་གསང་མཛོད་ཆེན་པོ་ལ་༎
སྐུར་འདེབས་གསང་བའི་དམ་སྲི་སྟེ་༎
སྟོན་ཅིང་སྨྲ་བའི་གང་ཟག་དང་༌༎
སྐུར་འདེབས་མ་མོས་གང་ཟག་ལ་༎
བར་མའི་སྲིད་པ་མི་འབྱུང་སྟེ་༎
རྡོ་རྗེའི་ཁབ་དུ་ལྟུང་གྱུར་ཏེ་༎
དྲན་པ་ཙམ་གྱིས་སྐྱེ་བར་འགྱུར་༎
དེ་ནས་དེ་ཡི་ཚེ་ཚད་ནི་༎
གང་གིས་བརྗོད་པར་མི་ནུས་ཏེ་༎
གལ་ཏེ་ཐར་པར་གྱུར་པ་ན་༎
གསང་བའི་རྣ་བརྒྱུད་མན་ངག་དང་༌༎
བསྐལ་པ་ཆེན་པོ་བརྒྱད་ཁྲིའི་བར་༎
ཕྲད་ཅིང་མཐོང་བར་མི་འགྱུར་ཏེ་༎
གསང་བའི་ཐེག་པས་འཕོངས་པར་འགྱུར་༎
དེ་ཕྱིར་གསང་བའི་བདུད་རྩི་འདི་༎
སྐལ་ལྡན་རྒྱལ་སྲས་རྣལ་འབྱོར་ལ་༎
གསང་བའི་ཐབས་ཀྱིས་གང་བརྒྱུད་ལ་༎
རེག་པས་ནད་རྣམས་འཚོ་བར་འགྱུར་༎
སྐལ་མེད་རྣམས་ལ་གང་བསྟན་ཡང་༌༎
དགྲ་བཞིན་སྤྱོད་དང་སྐུར་བ་དང་༌༎
སྐྲག་ཅིང་དངང་པར་གྱུར་པའི་༄༅༎
ཕྱི་༎
སྐལ་མེད་དམན་པའི་རྣལ་འབྱོར་ལ་༎
མིང་ཙམ་བསྟན་པར་མི་བྱ་ཞིང་༌༎
གླེགས་བམ་ཉིད་ནི་བསྟན་པ་མིན་༎
གསང་ཆེན་གསང་བའི་བསྟན་པ་འདི་༎
གུ་ལང་ལུང་གི་གསེར་གཟོ་རུ་༎
འཇིགས་བྲལ་འོ་མ་བཞེས་པ་ལྟར་༎
སྐལ་ལྡན་འགའ་ཡི་སྤྱོད་ཡུལ་ལ་༎
རིགས་ཆད་ལས་ཀྱི་དམན་པ་ཡི་༎
སྐལ་མེད་རྣམས་ཀྱི་སྤྱོད་ཡུལ་མིན་༎
རིན་ཆེན་འབར་བའི་ཁོང་སེང་དུ་༎
རྒྱ་ནི་རིམ་པ་བདུན་གྱིས་བཏབ་༎
རིགས་ངེས་སྐལ་ལྡན་གཅིག་ལ་གཏད་༎
སྲོག་དང་བྲལ་བའི་ཁ་བཞིན་བསྡམས་༎
གནས་ནི་བྲག་དང་ཆུ་ལ་གཞག་། ཅེས་གསུངས་སོ་༎
ནམ་མཁའི་མཐའ་དང་མཉམ་པའི་རྒྱུད་ཆེན་པོ་ལས་༎
རྒྱུད་གཟུང་བའི་ལེའུ་སྟེ་དྲུག་ཅུ་གསུམ་པའོ་༎།
། དེ་ནས་འཁོར་འདུས་པ་མང་པོའི་ཚོགས་ཀྱིས་༎
བཅོམ་ལྡན་འདས་དེ་བཞིན་གཤེགས་པ་རྡོ་རྗེ་སེམས་དཔའ་དང་༌༎
བཅོམ་ལྡན་འདས་གསང་བའི་བདག་པོ་ཕྱག་ན་རྡོ་རྗེ་དང་༌༎
གསང་བའི་མཛོད་ཆེན་པོ་ལ་འདི་སྐད་ཅེས་མགྲིན་གཅིག་ཏུ་བསྟོད་དོ་༎
ཨེ་མཧོ་སངས་རྒྱས་ཐམས་ཅད་ཀྱི་༎
རྒྱ་ཆེན་གདོད་ནས་སྐྱེ་བ་མེད་༎
ནམ་མཁའི་བདག་པོ་སྣ་ཚོགས་སྟོན་༎
སངས་རྒྱས་སྐུ་ལ་ཕྱག་འཚལ་འདུད་༎
ཨེ་མཧོ་སངས་རྒྱས་ཐམས་ཅད་ཀྱི་༎
མ་བརྗོད་སྙིང་པོ་དོན་གྱི་གསུང་༌༎
གསང་བ་རྒྱ་མཚོ་སྟོན་མཛད་པ་༎
རྡོ་རྗེའི་གསུང་ལ་བདག་ཅག་འདུད་༎
ཨེ་མཧོ་སངས་རྒྱས་ཐམས་ཅད་ཀྱི་༎
རང་བྱུང་ཡེ་ཤེས་གསལ་བའི་ཐུགས་༎
མ་བཅོས་བདེ་ཆེན་མཁའ་ལྟར་གནས་༎
བདེ་ཆེན་ཐུགས་ལ་ཕྱག་འཚལ་འདུད་༎
ཨེ་མཧོ་སངས་རྒྱས་ཐམས་ཅད་ཀྱི་༎
གསང་བའི་གཏེར་འཛིན་མཆོག་གི་བདག་། མ་ལུས་གདུལ་དཀའ་འདུལ་མཛད་པ་༎
གསང་བའི་སྐུ་ལ་ཕྱག་འཚལ་འདུད་༎
ཨེ་མཧོ་སངས་རྒྱས་ཐམས་ཅད་ཀྱི་༎
བརྡ་དང་དགོངས་པ་གསུང་མཆོག་གིས་༎
མ་བཅོས་གསང་བའི་དོན་སྟོན་པ་༎
གསང་བའི་གསུང་ལ་ཕྱག་འཚལ་ལོ་༎
ཨེ་མཧོ་སངས་རྒྱས་ཐམས་ཅད་ཀྱི་༎
རྟོག་བྲལ་བདེ་ཆེན་ནམ་མཁའི་ཐུགས་༎
ཕྱོགས་མེད་ནམ་མཁའ་རྒྱས་པ་འདྲ་༎
སངས་མཆོག་ཐུགས་ལ་ཕྱག་འཚལ་འདུད་༎
ཨེ་མཧོ་སངས་རྒྱས་ཐམས་ཅད་ཀྱི་༎
གསང་མཛོད་བདུད་རྩི་ཆེན་པོའི་ཀློང་༌༎
མ་ལུས་ཀུན་འདུས་རིག་པའི་གཏེར་༎
ཡེ་ཤེས་རྒྱ་མཚོ་བསམ་མི་ཁྱབ་༎
སངས་རྒྱས་ཀུན་གྱི་གསང་བའི་མཛོད་༎
ཆོས་རྣམས་མ་ལུས་ཐམས་ཅད་ཀྱི་༎
སྣང་གསལ་རིན་ཆེན་འོད་ཀྱི་རྒྱུད་༎
ནམ་མཁའི་མཐའ་དང་མཉམ་སྦྱོར་བའི་༎
གསང་བའི་མཛོད་ལ་ཕྱག་འཚལ་འདུད་༎
ཅེས་བསྟོད་དོ་༎
དེ་ནས་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ནམ་མཁའི་དབྱིངས་དང་མཉམ་པ་༎
འཇིག་རྟེན་གྱི་ཁམས་གངྒའི་ཀླུང་གི་བྱེ་མ་སྙེད་ན་བཞུགས་པ་།
རྡུལ་ཕྲ་མོ་དང་མཉམ་པའི་སངས་རྒྱས་ཀུན་ཀྱང
གསུང་གཅིག་ཏུ་ལེགས་སོ་ལེགས་སོ་ཞེས་ལེགས་པར
འབྱིན་པར་མཛད་དོ་༎
སངས་༄༅། ། རྒྱས་དང་འཁོར་རྡུལ་སྙེད་དུ་བཅས
པ་དང་སའི་དེ་བཞིན་ཉིད་དུ་གྲོལ་ཏེ་དགྱེས
པར་གྱུར་ཏོ་༎ ནམ་མཁའི་མཐའ་དང་མཉམ་པའི་རྒྱུད་ཆེན་པོ་ལས་།
བསྟོད་ཅིང་ཡི་རང་བའི་ལེའུ་སྟེ་དྲུག་ཅུ་བཞི་པའོ་༎།
། འདས་པ་དང་༌།
མ་བྱོན་པ་དང་༌།
ད་ལྟར་ཕྱོགས་བཅུ་དུས་བཞིའི་དེ་བཞིན་གཤེགས་པའི་དགོངས་པ་ཆོས་ཐམས་ཅད་ནམ་མཁའི་ངོ་བོ་།
ནམ་མཁའི་མཐའ་དང་མཉམ་པར་སྦྱོར་བ་ཞེས་བྱ
བའི་རྒྱུད་ཆེན་པོ་རྫོགས་སོ་༎ ༎ རྒྱ་གར
གྱི་མཁན་པོ་ཤྲི་སིང་ཧ་དང་༌།
