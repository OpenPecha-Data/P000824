མ་བསམ་མ་སྦྱངས་རྣམ་པར་དག་། སྐུ་གསུམ་ཡེ་ནས་ལྷུན་གྱིས་གྲུབ་༎
ཡེ་ཤེས་ལྔ་ཉིད་བཙལ་མེད་ལྡན་༎
ཆེ་བའི་ཡོན་ཏན་བསམ་ཡས་པ་༎
རྒྱ་མཚོ་ལྟ་བུར་ཟབ་པའི་ཆོས་༎
ཡེ་ནས་དག་པས་རང་གསལ་ཞིང་༌༎
དྲི་མེད་ཀ་ནས་དག་པའི་ལམ་༎
ཚུལ་དང་བཅས་པས་རྒྱ་མཚོ་འདྲ་༎
ཡེ་ཤེས་རང་གསལ་དག་པའི་གཞི་༎
འབྲས་བུ་སྐྱེད་མིན་ཆེ་བ་ལྔ་༎
ཁྱད་པར་གྱུར་པ་ཆོས་ཀྱི་སྐུ་༎
ཞེས་གསལ་ཏོ་༎
མདོ་ལྔ་སྙིང་པོ་ཞེས་བྱ་བའི་རྒྱུད་ལས་།
ཐིག་ལེ་བསྟན་པའི་ལེའུ་སྟེ་དྲུག་པའོ་༎
དེ་ནས་ཡང་རྣལ་འབྱོར་ཆེན་པོ་རྡོ་རྗེ་སེམས་དཔའ་དེས་།
སྟོན་པ་ཀུན་ཏུ་བཟང་པོ་ལ་འདི་སྐད་ཅེས་གསོལ་ཏོ་༎
རིག་པའི་ཐེག་པ་བགྲོད་བྱས་ནས་༎
དེ་ལས་གསལ་བར་འཕགས་པ་སྟེ་༎
དགོངས་པའི་དོན་གྱི་ཁྱད་པར་འཕགས་༎
ཆོས་ཉིད་མ་བཅོས་བརྡལ་བ་ནི་༎
སྤྲོས་པ་ལས་འདས་རྣམ་པར་དག་། མི་འཛིན་རང་རིག་བརྗོད་ལས་འདས་༎
ཅིར་ཡང་མི་དམིགས་མངོན་སུམ་པ་༎
མངོན་པའི་སངས་རྒྱས་ཆེ་བའོ་༎
མཉམ་པའི་དོན་རིག་རང་བཞིན་ཉིད་༎
དབང་སྒྱུར་ཕྱིར་ན་གང་གིས་ཀྱང་༌༎
རྩོལ་བའི་ལྟ་བས་འཕྲོགས་མི་འགྱུར་༎
དེ་དོན་དེ་ལས་གཞན་ཉིད་ན་༎
འབྲས་བུ་གཞན་ལས་འབྱུང་མི་འགྱུར་༎
ཡིན་པའི་དོན་ལ་ཡེ་སངས་རྒྱས་༎
མ་བཅོས་རང་སྣང་རིག་པ་ཞིག་། སྟོབས་ཀྱིས་བསྒྱུར་བའི་འབྲས་བུ་མིན་༎
འགྲོ་འདུལ་སྤྱོད་པ་བསམ་ཡས་པ་༎
རྩོལ་བའི་ཐེག་པ་འདྲེན་དོན་དུ་༎
ཡོ་གའི་སྤྱོད་པ་གསལ་བར་བསྟན་༎
གང་ཡང་མ་སྤངས་ཡེ་ནས་དག་། དེ་མེན་གཉེན་པོ་རྟེན་མེད་པས་༎
ཆེ་བའི་རྒྱན་གྱིས་ཡེ་ནས་བརྒྱན་༎
འབྲས་བུ་ལྟ་བུར་བསྒྲགས་པའོ་༎
ཞེས་སོལ་ཏོ་༎
མདོ་ལྔ་སྙིང་པོའི་རྒྱུད་ལས་།
ཆེ་བའི་འབྲས་བུ་བསྟན་པའི་ལེའུ་སྟེ་བཅུུ་བདུན་པའོ་༎
དེ་ནས་ཡང་རྣལ་འབྱོར་ཆེན་པོ་རྡོ་རྗེ་སེམས་དཔས་༎
དཔལ་ཀུན་ཏུ་བཟང་པོ་ལ་འདི་སྐད་ཅེས་གསོལ་ཏོ་༎
འདི་ཡི་མཚན་ཉིད་རྣམ་གྲངས་གང་༌༎
དགོས་པའི་དོན་ལ་འཇུག་པ་གསལ་༎
རིགས་ཅན་རྣམས་ལ་ཕན་པའི་ཕྱིར་༎
བརྩེ་བས་བསྟན་པ་གསལ་བར་མཛོད་༎
ཅེས་གསོལ་བ་དང་༌།
སྟོན་པ་ཀུན་ཏུ་བཟང་པོས་འདི་སྐད་ཅེས་བཀའ་སྩལ་ཏོ་༎
ཐམས་ཅད་རྒྱུད་ཀྱིས་བསྡུས་པའི་དོན་༎
མདོ་ཡི་མཚན་ཉིད་རྣམ་གྲངས་གང་༌༎
མདོ་ཡི་དུམ་བུ་གསལ་བར་གྲགས་༎
རྒྱུད་ཀྱི་རྒྱལ་པོ་བསྟན་པའི་རྒྱུད་༎
བཀའ་ཡི་རང་བཞིན་གཏེར་གྱི་མཛོད་༎
སྦས་པ་དོན་གྱི་གོང་བུ་འདྲ་༎
དེ་རྒྱུ་ཐབས་དང་འབྲེལ་བའི་དོན་༎
དགོས་པའི་དོན་ལ་གསལ་བར་འཇུག་། ཤེས་རབ་བར་པ་ཅན་དོན་དུ་༎
གསལ་བའི་སྒྲོན་མ་བྱེད་པར་འགྱུར་༎
ཞེས་གསུངས་སོ་༎
མདོ་ལྔ་སྙིང་པོའི་རྒྱུད་ལས་༎
མཚན་གྱི་དོན་ལ་འཇུག་པའི་ལེའུ་སྟེ་བརྒྱད་པ་རྫོགས་སོ་༎
རྒྱ་གར་གྱི་མཁན་པོ་ཤྲི་སིང་ཧ་དང་༌༎
དེ་བ་ཤྲི་དང་༌༎
བོད་ཀྱི་ལོ་ཙྪ་བ་དགེ་སློང་བེ་རོ་ཙ
ནས་རིན་པོ་ཆེ་སྦས་པ་ལྟ་བའི་རྒྱུད་བཞི
༎ ཉམས་བདེ་བ་༄༅༎
ཞེས་བྱ་བའི་གནས་སུ་དུས་གཅིག་གཏན་ལ་ཕབ་བོ་༎
རྒྱུད་རྒྱལ་གསལ་རབ་བྱེད་པ་ཡི་༎
མུན་པའི་སྒྲོན་མའི་བྱང་ཕྱོགས་སུ་༎
རྒྱས་པར་གསལ་འགྱུར་ལས་ཅན་ལ་༎
སྣང་བར་གྱུར་ལ་གཞན་དུ་མིན་༎
གཞན་དུ་བསྟན་ན་སྨིན་པར་འགྱུར་༎
