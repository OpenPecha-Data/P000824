(༡༡)༄༅༎ བླུག་། ཡིད་བཞིན་གཏེར་ལྡན་ཀ་པ་ལར་༎
སྙིང་ཞོ་ཤ་དང་མཁལ་ཞོ་ཤ་། གླ་གོར
ཞོ་ཤ་ཙི་ཏྲ་ཀ་། ཀ་ཀོ་ལ་སོགས
སྦྱར་བའི་སྨན་༎ བཀྲ་ཤིས་མཚན་ལྡན་ཀ་པ་ལར་༎
རིན་ཆེན་སྣ་ཚོགས་བདར་བ་གཞག་། ཁམས་གསུམ་ཡོངས་བསྒྲལ་ཀ་པ་ལར་༎
པདྨ་རཀྟ་སྦྱར་བའི་སྨན་༎
ཙནྡན་སྨུག་པོ་ལི་ཤི་དང་༌༎
སྐྱུ་རུ་ར་དང་སྟར་བུ་དང་༌༎
རྒུན་འབྲུ་ལ་སོགས་སྦྱར་བའོ་༎
མི་འགྱུར་ས་མཁྲེགས་ཀ་པ་ལར་༎
འོ་མ་སྣ་ཚོགས་སྦྱར་བ་བླུག་། ཆོ་འཕྲུལ་རྟགས་འབྱིན་ཀ་པ་ལར་༎
བདུད་རྩི་དྲི་ཆུ་བྲག་ཞུན་དང་༌༎
ཅོང་ཞི་དང་ནི་གུར་གུམ་དང་༌༎
ལྕེ་པོག་དཀར་པོ་ལ་སོགས་སོ་༎
མཚན་མ་སྤྲོས་བྲལ་ཀ་པའ་ལར་༎
སྣ་ཚོགས་ཆུ་རྣམས་བླུག་པར་བྱ་༎
ཡེ་ཤེས་རྣམ་ལྔའི་ཀ་པ་ལར་༎
དྲི་ཆེན་དག་དང་སྦྱར་བའི་སྨན་༎
ཛ་ཏི་ཕ་ལ་ཨ་རུུ་ར་༎
ཨ་ག་རུ་དང་དུ་རུ་ཀ་། གླ་རྩི་དག་དང་སྦྱར་བའི་སྨན་༎
དྲི་ཆེན་དབུས་ལ་བྱང་སེམས་ཤར་༎
མམ་ས་ལྷོ་ལ་རཀྟ་ནུབ་༎
དྲི་ཆུ་བྱང་སྟེ་རྩ་བ་ལྔ་༎
ཤར་ལྷོ་ཆང་ལ་ལྷོ་ནུབ་ཏུ་༎
རིན་ཆེན་ནུབ་བྱང་འོ་མ་ཡིན་༎
བྱང་ཤར་ཆུ་ནི་སྣ་ཚོགས་གཞག་། དེ་བཞིན་དར་གྱི་མཐིལ་ཡོལ་གྱིས་༎
དཀྱིལ་འཁོར་ཕྱོགས་བཞི་འཁོར་བར་བྲི་༎
མདའ་བཞི་དང་ནི་དར་སྣ་བཞི་༎
ཚོན་སྐུད་སྣ་ལྔ་ཕུར་པ་བརྒྱད་༎
མནྡལ་དེ་ཡི་རྒྱན་དུ་དགོང་༌༎
རྣལ་འབྱོར་མཆེད་དང་ལྕམ་དྲལ་ལ་༎
ཛ་གད་ཕྱག་ཏུ་བཞག་ནས་ཀྱང་༌༎
ལས་དང་བྱ་བ་བསྐོས་ལ་གདབ་༎
རང་རེའི་ཕྲིན་ལས་ཅི་ནུས་བྱའོ་༎
སྣོད་རྣམས་སེམས་མ་བཅུ་དྲུག་བསྒོམ་༎
སྒེག་མོ་དང་ནི་སྤོས་མེ་མ་༎
ལྕགས་ཀྱུ་མ་དང་རྡོ་རྗེ་སྒྲོལ་༎
ཤར་གྱི་རྩིབས་ལ་ཡང་དག་གནས་༎
ཕྲེང་བ་མ་དང་མེ་ཏོག་མ་༎
ཞགས་པ་མ་དང་རིན་ཆེན་སྤྱན་༎
ལྷོ་ཡི་རྩིབས་ལ་ཡང་དག་གནས་༎
པི་ཝང་མ་དང་མར་མེ་མ་༎
ལྕགས་སྒྲོག་མ་དང་གསལ་བཀྲ་མ་༎
ནུབ་གྱི་རྩིབས་ལ་ཡང་དག་གནས་༎
གར་མཁན་མ་དང་དྲི་ཆབ་མ་༎
དྲིལ་འཁྲོལ་མ་དང་རྡོ་རྗེའི་འབེབས་༎
བྱང་གི་རྩིབས་ལ་ཡང་དག་གནས་༎
བཅུད་རྣམས་སེམས་དཔའ་བཅུ་དྲུག་བསྒོམ་༎
དེར་ནི་ཙ་ཀ་ལི་ཡང་དགོད་༎
རྡོ་རྗེ་སེམས་དཔའ་རྡོ་རྗེ་བསྣམས་༎
རྡོ་རྗེ་རྒྱལ་པོ་ལྕགས་ཀྱུ་འཛིན་༎
རྡོ་རྗེ་ཆགས་པ་མདའ་གཞུ་འགེངས་༎
རྡོ་རྗེ་ལེགས་པ་སེ་གོལ་སྒྲོལ་༎
ཤར་གྱི་རྡོ་རྗེའི་རིགས་སུ་གྲགས་༎
རྡོ་རྗེ་རིན་ཆེན་རིན་པོ་ཆེ་༎
རྡོ་རྗེ་གཟི་བརྗིད་ཉི་མ་བསྣམས་༎
རྡོ་རྗེ་རྒྱལ་མཚན་རིན་ཆེན་ཏོག་། རྡོ་རྗེ་བཞད་པ་སོ་ཕྲེང་འདྲེན་༎
ལྷོ་ཡི་རིན་ཆེན་རིགས་སུ་གྲགས་༎
རྡོ་རྗེ་ཆོས་ནི་པདྨ་བསྣམས་༎
རྡོ་རྗེ་རྣོན་པོ་རལ་གྲི་འཛིན་༎
རྡོ་རྗེ་འཁོར་ལོ་འཁོར་ལོ་ཉིད་༎
རྡོ་རྗེ་སྨྲ་བ་ལྕེ་ཡང་འཛིན་། ནུབ་ཕྱོགས་པདྨ་རིགས་སུ་གྲགས་༎
རྡོ་རྗེ་ལས་ནི་རྒྱ་གྲམ་བསྣམས་༎
རྡོ་རྗེ་སྲུང་བ་གོ་ཆ་འཛིན་༎
རྡོ་རྗེ་གནོད་སྦྱིན་མཆེ་བ་འཆང་༌༎
རྡོ་རྗེ་ཁུ་ཚུར་ཁུ་ཚུར་ཉིད་༎
བྱང་གི་སེམས་དཔའ་ལས་ཀྱི་རིགས་༎
སོ་སོའི་སྐུ་རྣམས་གདོད་པར་བྱ་༎
སྣོད་བཅུད་དབྱིངས་སུ་༄༅༎
སངས་རྒྱས་ཡིན་༎
དབུས་ན་རྣམ་པར་སྣང་མཛད་ཆེ་༎
སངས་རྒྱས་སྤྱན་དང་གཉིས་སུ་མེད་༎
ཤར་ན་རྡོ་རྗེ་མི་བསྐྱོད་པ་༎
ཤར་ལྷོར་དབྱིངས་ཕྱུག་མ་ཉིད་དེ་༎
ལྷོ་ན་རིན་འབྱུང་དཀོན་མཆོག་དཔལ་༎
ལྷོ་ནུབ་མ་མ་ཀི་ཞེས་བྱ་༎
ནུབ་ན་སྣང་བ་མཐའ་ཡས་ལ་༎
ནུབ་བྱང་ན་བཟའ་དཀར་མོ་ཉིད་༎
བྱང་ན་དོན་ཡོད་གྲུབ་པ་ལ་༎
བྱང་ཤར་དམ་ཚིག་སྒྲོལ་མ་ཉིད་༎
དབུས་ཀྱི་ལིང་ཚེ་དགུ་པོ་ལ་༎
རིགས་ལྔ་ཡབ་ཡུམ་སྐུ་རྣམས་དགོད་༎
ཆོས་སྐུ་དྲི་མ་མེད་པ་ལས་༎
དེ་བཞིན་ཉིད་དུ་རྣམ་པར་གནས་༎
ལོངས་སྐུ་ཡེ་ཤེས་སྒྱུ་མ་ལས་༎
ཀུན་ཏུ་སྣང་བའི་ཏིང་ངེ་འཛིན་༎
སྤྲུལ་སྐུ་སེམས་ཅན་དོན་མཛད་ཕྱིར་༎
རྒྱུ་ལས་སངས་རྒྱས་སྐུ་ཡང་བསྐྱེད་༎
སྣོད་ཀྱི་འཇིག་རྟེན་འབྱུང་བ་ལྔ་༎
ཡུལ་ལྔ་བྷ་ག་བདེ་བའི་དབྱིངས་༎
མ་བསྒྲིབས་ཡོངས་སུ་འོད་གསལ་བས་༎
གཞལ་ཡས་ཁང་པ་གདན་དང་བཅས་༎
བདག་འཛིན་ཕུང་པོ་ལྔ་སོགས་པ་༎
ལྷ་སྐུ་ཕྱག་རྒྱ་ཆེན་པོར་བསྒོམ་༎
འོག་མིན་གནས་ནས་སྤྱན་དྲངས་ནས་༎
བཞུགས་སུ་གསོལ་ནས་ཕྱག་འཚལ་ཏེ་༎
ཕྱི་དང་ནང་དང་གསང་བ་དང་༌༎
དེ་ཁོ་ན་ཡི་མཆོད་པ་དབུལ་༎
བསྟོད་ཅིང་ཐུགས་དམ་བསྐུལ་བྱས་ནས་༎
སྣོད་ཀྱི་འཇིག་རྟེན་གཞལ་ཡས་ཁང་༌༎
བཅུད་ཀྱི་འགྲོ་བ་ལྷ་ཡི་སྐུ་༎
འབྱུང་བཞི་ལས་སྐྱེས་རྩི་ཤིང་དང་༌༎
ནགས་ཚལ་མ་ལུས་སྣང་བ་རྣམས་༎
ཐམས་ཅད་སྨན་ཆེན་ར་ས་ཡན་༎
དགུན་གྱི་དུས་ན་རྩ་བའི་སྨན་༎
དཔྱིད་ནི་ལོ་མ་འདབ་མར་སྐྱེས་༎
དབྱར་ནི་མེ་ཏོག་མདངས་དང་ལྡན་༎
སྟོན་ནི་འབྲས་བུ་སྨིན་པ་སྟེ་༎
སྣང་བའི་དུས་ན་སྟོང་ཉིད་པས་༎
གཉིས་མེད་ཆོས་ཀྱི་དབྱིངས་སུ་ཐིམ་༎
ཞེས་གསུངས་སོ་༎
བདུད་རྩི་ཆེན་པོ་འཁོར་ལོ་འབར་བའི་རྒྱུད་ལས་།
སྨན་ཁྲོལ་བུར་བསྒྲུབ་པའི་ལེའུ་སྟེ་བཞི་པའོ་༎
༎ དེ་ནས་བཅོམ་ལྡན་འདས་ཀྱིས་སྨན་བཏག་བཙག
ཕྱེ་མ་སྒྲུབ་པ་འདི་གསུངས་སོ་༎
སྦྱོར་སྒྲོལ་མ་མོ་བཅུ་དྲུག་གིས་༎
བཏག་བཙག་སྦལ་ལ་སྦྱར་ཏེ་གཞུག་། གང་ཞིག་སྦྱོར་བས་སྦྱང་བ་ནི་༎
མར་མེ་གསོ་དང་ཚངས་པའི་ཐོག་། རྩ་དང་སྲུབ་ཤིང་ཐིག་ལེ་དང་༌༎
གཅིག་གཉིས་བཞི་དང་མན་ངག་དགུ་༎
སྲིན་པོ་རུ་ཏྲ་ཀྴ་གནས་ལ་༎
མེ་རླུང་དྲག་པོས་བསྐྱོད་བྱས་ན་༎
ལྟེ་བའི་ཨམ་ཡིག་བདུད་རྩི་འབབ་༎
མར་མེ་གསོ་བར་བྱ་བའོ་༎
མེ་རླུང་རབ་ཏུ་གཡོས་པ་ཡིས་༎
སྤྱི་བོའི་ཧམ་ཡིག་བདུད་རྩི་འབེབས་༎
ཚངས་པའི་ཐོག་ཅེས་བྱ་བ་ཉིད་༎
དབུགས་ཉིད་ཕྱིར་ལ་ལྡང་པ་ན་༎
གཡས་ཀྱི་རོ་མ་ཉི་མ་མེ་༎
དབུགས་ནི་ནང་དུ་འཇུག་ལ་ནི་༎
གཡོན་གྱི་རྐྱང་མ་ཟླ་བ་ཆུ་༎
རླུང་ཉིད་ཁོང་དུ་གནས་པ་ན་༎
དབུས་ཀྱི་ཀུན་འདར་མ་ཉིད་ནི་༎
པདྨ་ཆུ་ཤིང་ཏིལ་མར་དང་༌༎
རྒྱ་སྐྱེགས་སྡོང་ཆེན་ལ་གནས་པའི་༎
ཕྲ་ཞིང་དྲང་ལ་གསལ་ཞིང་དམར་༎
རྩ་ཡི་རྣལ་འབྱོར་བསྒོམ་པར་བྱའོ་༎
དབུས་མ་ཀུན་འདར་སྲོག་ཤིང་ལ་༎
རོ་རྐྱང་སྲུབ་ཐག་བསྲུབས་བྱས་པས་༎
ལྟེ་ལྐོག་༄༅༎
ཁྲག་གི་ཐིག་ལེ་འབར་༎
སྲུབ་ཤིང་འཁོར་ལོ་ཞེས་བྱའོ་༎
སྙིང་གར་ཉི་ཟླ་ཁ་སྦྱོར་ནས་༎
ལྟེ་བའི་དཔའ་བོ་འབའ་ཞིག་ལ་༎
གསང་གནས་བདེ་བའི་ཐིག་ལེ་དང་༌༎
མཛོད་སྤུ་སྐྲ་དཀར་ས་བོན་བཞི་༎
རླུང་དང་བསྟུན་ལ་ཉམས་སུ་བླང་༌༎
ཐིག་ལེའི་རྣལ་འབྱོར་བསྒོམ་པའོ་༎
བཤང་སྒོར་རླུང་ལ་སུམ་མདོར་མེ་༎
ལྟེ་བ་སྤྲུལ་པའི་དཀྱིལ་འཁོར་དུ་༎
ཕྱི་སྐོར་དྲུག་ཅུ་རྩ་བཞི་སྟེ་༎
ནང་སྐོར་འདབ་མ་བརྒྱད་པ་ལ་༎
སྡེ་ཚན་བཅོ་བརྒྱད་གཡས་སུ་བསྐོར་༎
ལྟེ་བ་ཕྲ་བའི་ཨ་ཡིག་དམར་༎
རླུང་གིས་མེ་བུས་ཨ་ལས་མེ་༎
རབ་ཏུ་འབར་བར་བསྒོམ་པར་བྱ་༎
འཁོར་ལོ་གཅིག་ལ་བརྟེན་པའོ་༎
ལྟེ་བ་དང་ནི་སྙིང་ག་གཉིས་༎
སྙིང་གའི་དཀྱིལ་འཁོར་འདབ་བརྒྱད་ལ་༎
ཐུར་བསྟན་སྔོན་པོ་ཧུམ་ནི་དབུས་༎
ཨ་ཧམ་ཤིན་ཏུ་ཆ་ཕྲ་བས་༎
ཀུན་འདར་མ་ལ་ཟུང་དུ་འབྲེལ་༎
བྱང་སེམས་དཀར་དམར་རབ་ཏུ་འཛག་། རླུང་ཡང་རིམ་གྱིས་ཁ་སྦྱར་བ་༎
འཁོར་ལོ་གཉིས་ལ་བརྟེན་པའོ་༎
ལྟེ་བ་སྤྲུལ་པའི་དཀྱིལ་འཁོར་དུ་༎
འདབ་མ་དྲུག་ཅུ་རྩ་བཞི་ལ་༎
ཨ་ལི་གཡོན་བསྐོར་ཀ་ལི་གཡས་༎
ཧ་དང་ཤ་ཡིག་རྣམ་པར་སྤང་༌༎
ནང་བསྐོར་སྡེ་ཚན་བརྒྱད་ཀྱང་དམར་༎
སྙིང་ག་ཆོས་ཀྱི་དཀྱིལ་འཁོར་དུ་༎
འདབ་བརྒྱད་ཡིག་འབྲུ་གནག་ཅིང་འཚེར་༎
ཕྱོགས་བཞི་ཡབ་ལ་མཚམས་བཞི་ཡུམ་༎
དབུས་ན་ཧུམ་ཡིག་གནས་པའོ་༎
མགྲིན་པ་ལོངས་སྤྱོད་དཀྱིལ་འཁོར་དུ་༎
འདབ་མ་བཅུ་དྲུག་ལྟེ་བ་ཨམ་༎
ཡི་གེ་དམར་པོ་གྱིན་དུ་ལྟ་༎
སྤྱི་བོ་བདེ་ཆེན་དཀྱིལ་འཁོར་དུ་༎
འདབ་མ་སུམ་ཅུ་རྩ་གཉིས་ལ་༎
ཨ་ལི་བཅུ་དྲུག་གཡོན་དུ་བསྐོར་༎
ཀ་ནས་ཏ་སོགས་བཅུ་དྲུག་གཡས་༎
ཧམ་ཡིག་ཐུར་བསྟན་ཡི་གེ་དམར་༎
གཡས་ཀྱི་རོ་མའི་ནང་སོང་བས་༎
ཡིག་འབྲུ་མ་ལུས་རྣམ་པར་བསྲེག་། ཧམ་ཞུ་གཡོན་པ་རྐྱང་མར་བབས་༎
རིམ་པས་གསལ་བཏབ་ལྟེ་བར་ལ་འབབས་༎
འཁོར་ལོ་བཞི་ལ་བརྟེན་ནས་བསྒོམ་༎
རྐང་མཐིལ་རམ་ལས་ལོང་བུ་མེ་༎
བརླ་ཡི་རྩ་ཆེན་གསང་གནས་འཛོམ་༎
རྣོ་མྱུར་དྲག་ཅིང་རྩུབ་ལ་ཚ་༎
ཐིག་ལེ་འཐབ་མོ་འཐབ་པ་དང་༌༎
འཁོར་ལོ་ནང་དུ་འགྲིམ་པ་དང་༌༎
མེ་འབར་ཆེ་རུ་འབར་བ་དང་༌༎
ཐམས་ཅད་མེ་རུ་འབར་བ་ཉིད་༎
མན་ངག་གནད་ཀྱིས་ཟིན་པར་བྱ་༎
ལམ་སྦྱངས་བལྟ་བ་རྐྱང་པ་དང་༌༎
དྲོད་ནི་བྱུང་རྒྱལ་དག་ཏུ་བཏང་༌༎
ཐུན་གྲངས་ཚད་མེད་ཡོད་པར་སྦྱར་༎
ཡིད་ཀྱི་འཇུག་ཡུལ་རབ་བརྟགས་ལ་༎
ཁམས་ཀྱི་ཚད་ཀྱང་རབ་ཏུ་གཟུང་༌༎
ཡུམ་ལ་སྦྱོར་བ་བྱས་ནས་ནི་༎
རང་བྱུང་ཡེ་ཤེས་རྣམ་པ་བཞི་༎
ཉོན་མོངས་རྣམ་པར་རྟོག་པ་དང་༌༎
སྣེལ་ཞི་གསལ་ཞིང་ཡང་བ་ཡིས་༎
གསང་བའི་དབང་བསྐུར་བྱ་བ་དང་༌༎
སྦྱར་བའི་བྱང་སེམས་སྨན་དུ་བླུག་། སྒྲོལ་བས་སྦྱང་བ་བྱ་བ་ནི་༎
རི་རབ་རྩེ་ན་ལྷ་གནས་ནི་༎
ཡི་གེ་ཨ་དཀར་ལོངས་སྤྱོད་ལྡན་༎
ལྷ་མིན་སུ་ནི་སེར་པོ་སྟེ་༎
འཐབ་རྩོད་རི་རབ་ཁོང་སེང་གནས་༎
གླིང་བཞི་མི་རྣམས་གནས་༄༅༎
གྱུར་པས་༎
ནྲྀ་ཡིག་སྔོན་པོར་གནས་པའོ་༎
ཕྱི་ཡི་རྒྱ་མཚོ་དུད་འགྲོ་གནས་༎
དུ་ནི་དུད་ཁར་གནས་པའོ་༎
གྲོང་ཁྱེར་སེར་སྐྱར་ཡི་དྭགས་གནས་༎
པྲི་ཡིག་དམར་པོ་གནས་པ་ཉིད་༎
རྡོ་རྗེ་གདན་གྱི་གདན་འོག་ན་༎
དམྱལ་བ་ཏྲི་ཡིག་ནག་པོར་གནས་༎
རམ་ཡམ་ཁམ་ལས་བྱུང་བ་ཡིས་༎
བཀྲེས་སྐོམ་སྡུག་བསྔལ་རམ་གྱིས་བསྲེག་། གླེན་ལྐུགས་ཡམ་གྱིས་མཚན་ཉིད་མེད་༎
ཚ་གྲང་ཁམ་གྱིས་རྣམ་པར་བཀྲུས་༎
འབྲུ་ལྔ་རིགས་ལྔའི་སྐུར་གྱུར་ནས་༎
བསྒྲལ་ནས་ཆོས་ཉིད་ངང་དུ་སྤར་༎
ཕུང་པོ་བདུད་རྩིར་རབ་སྦྱར་བྱ་༎
དཀར་མོ་དང་ནི་རྐུན་མོ་དང་༌༎
རྨོངས་མོ་དང་ནི་ཐལ་བྱེད་མ་༎
སྦོས་མོ་དང་ནི་གཏུམ་བྱེད་དང་༌༎
སྨེ་ཤ་ཅན་དང་མ་ཚོགས་དང་༌༎
སེང་སྟག་སྤྱང་ཀི་ཝ་མོའི་གདོང་༌༎
བཞད་དང་ཀ་ཀ་བྱ་རོག་དང་༌༎
འུག་གདོང་མ་མོ་བཅུ་དྲུག་སྦྱང་༌༎
ཤར་དུ་ལྟ་བ་ཡངས་པས་བཏུལ་༎
ལྷོ་རུ་བསྒོམ་པ་གསལ་བས་བཙག་། ནུབ་ཏུ་སྤྱོད་པ་ཞིབ་བས་སྦལ་༎
བྱང་དུ་འབྲས་བུ་མཐར་ཕྱིན་སྦྱར་༎
ཕོ་མོ་ཐོད་པ་ཁ་སྦྱར་ནས་༎
དར་གྱིས་བཅིངས་ནས་བཞུགས་སུ་གསོལ་༎
ཞེས་གསུངས་སོ་༎
བདུད་རྩི་ཆེན་པོ་འཁོར་ལོ་འབར་བའི་རྒྱུད་ལས
སྨན་ཕྱེ་མ་བཏག་བཙག་གི་ལེའུ་སྟེ་ལྔ་པའོ
༎ ༎ དེ་ནས་བཅོམ་ལྡན་འདས་ཀྱི་བདུད་རྩི
གོང་བུ་གཅིག་པའི་སྨན་སྦྱར་བར་བྱ་བ་འདི
དག་ཡོངས་སུ་གསུངས་སོ་༎
སྐུ་དང་གསུང་དང་ཐུགས་དང་ནི་༎
ཡོན་ཏན་ཕྲིན་ལས་རྣམ་པ་ལྔ་༎
སྟོང་གསུམ་ཁྲོ་བོ་སྐུ་གདུང་འབར་༎
རྟ་མགྲིན་དབང་དང་མཁའ་མཉམ་ཀློང་༌༎
འཆི་མེད་རྡོ་རྗེའི་དཀྱིལ་འཁོར་རྣམས་༎
སྐུ་ཡི་དཀྱིལ་འཁོར་ལྷུན་གྱིས་གྲུབ་༎
ཆོས་ཉིད་ཡོངས་སུ་རྒྱ་ཆད་མེད་༎
དེ་ཕྱིར་ལྟེ་བ་ཟླུམ་པོར་གནས་༎
ཚོགས་བརྒྱད་ཡུལ་ལས་མ་རྨོངས་གཅོད་༎
དེ་རྟག་ཀ་བ་མཆོག་བརྒྱད་ལྡན་༎
ཉོན་མོངས་གཡུལ་གཅོད་འཁོར་ལོ་བརྒྱད་༎
ཡོན་ཏན་ཟད་མེད་རིན་པོ་ཆེ་༎
ཡེ་ཤེས་བཞི་ལྡན་སྒོ་བཞིར་ཤར་༎
ཉན་ཐོས་རང་རྒྱལ་བྱང་ཆུབ་སེམས་༎
མུ་ཏིག་ཨ་སྨ་གརྦྷ་དང་༌༎
རིན་པོ་ཆེ་ཡི་གདན་ཁྲི་འབར་༎
རིགས་གསུམ་རིགས་བཞི་རིགས་ལྔ་ཉིད་༎
རྩེ་གཅིག་རྩེ་ལྔ་རྩེ་དགུ་གྲག་། ཉི་ཟླ་དབང་ཕྱུག་ཕོ་མོ་དང་༌༎
བྱོལ་སོང་གཙོ་བོ་བརྒྱད་སྟེང་ན་༎
རྣམ་པར་རྒྱལ་བ་དབྱུག་སྔོན་ཅན་༎
གཤིན་རྗེ་གཤེད་དང་མི་གཡོ་མགོན་༎
རྟ་མགྲིན་འདོད་པའི་རྒྱལ་པོ་དང་༌༎
བདུད་རྩི་འཁྱིལ་པ་རྣམ་རྒྱལ་ཁམས་༎
སྟོང་གསུམ་ཁྲོ་བོའི་དཀྱིལ་འཁོར་གྱིས་༎
ཕྱོགས་བཅུའི་བདུད་བཏུལ་མཚམསབཅད་པ་༎
ཕྱེ་མ་བཏགས་བཙག་ཁྲོལ་བུ་དང་༌༎
གོང་བུ་གཅིག་པ་ཀུན་ལ་ཁྱབ་༎
ཤར་ན་བུདྡྷ་ཧེ་རུ་ཀ་། ལྷོ་ན་རིན་ཆེན་ཁྲག་མཐུང་ཉིད་༎
ནུབ་ན་པདྨ་ཁྲོས་པའི་སྐུ་༎
བྱང་ན་ལས་ཀྱི་ཁྲོ་རྒྱལ་ཆེ་༎
དབུས་སྟེང་བཛྲ་ཧེ་རུ་ཀ་། སྐུ་གདུང་འབར་བའི་དཀྱིལ་འཁོར་རྣམས་༎
འབྱུང་ལྔའི་སྐལ་པ་རྣམ་སྦྱང་ཞིང་༌༎
དུག་ལྔ་ཡེ་ཤེས་རྣམ་ལྔ་འབར་༎
ས་ཡིརླུང་ནི་ཐད་ཀར་༄༅༎
གནས་༎
མེ་ནི་གྱེན་འབར་ཐུར་དུ་ཆུ་༎
རླུང་ནི་གསེགས་ལ་འགྲོ་བ་དང་༌༎
ནམ་མཁའ་རྒྱུ་བ་མེད་པས་ན་༎
སྲོག་དང་རྩོལ་བའི་རང་བཞིན་ཅན་༎
རླུང་ལྔ་ལ་ནི་ཡང་དག་གནས་༎
མཁའ་མཉམ་ཀློང་གི་དཀྱིལ་འཁོར་ནི་།
ཁྲོ་མོ་གནམ་ཞལ་དབུ་དགུུ་མ་༎
བཅོ་བརྒྱད་ཕྱག་དང་ཡང་དག་ལྡན་༎
ཞབས་ཀྱང་རྣམ་པ་བརྒྱད་དུ་གནས་༎
ལྷ་རྣམས་བསྐྱེད་དང་སྦྱོར་བ་དང་༌༎
དབང་བསྐུར་སྦྱིན་སྲེག་ལ་སོགས་པ་༎
ཡུམ་འདིར་རབ་ཏུ་སྒྲུབ་པར་བྱེད་༎
དེ་ཕྱིར་མཁའ་ཀློང་རྣམ་པར་དག་། རྟ་མགྲིན་དབང་གི་དཀྱིལ་འཁོར་དུ་༎
རྟ་མགྲིན་གསང་བའི་ཡུམ་དང་བཅས་༎
ཧུམ་ཆེན་སྟོབས་ཆེན་སྟེང་འོག་གནས་༎
བཅོམ་ལྡན་རྟ་ཡི་རྒྱལ་པོ་ནི་༎
མཚམས་ཀྱི་དུས་ན་ནུབ་ན་གནས་༎
ཉུ་ལེ་བཟློག་ན་བདག་གི་སྐུ་༎
ནམ་མཁའ་བར་སྣང་གནས་ལ་བཞུགས་༎
འགྲོ་འདུལ་སྨན་གྱི་ཕོ་བྲང་བཞུགས་༎
བཟླས་པ་དགུ་ཡི་ཕྱག་རྒྱ་ཉིད་༎
ཕྱེ་མ་གནམ་ཞལ་བྷ་ག་ན་༎
དངོས་གྲུབ་ཟླ་གམ་དཀྱིལ་འཁོར་སྟེང་༌༎
དབང་བསྐུར་ལས་ཀྱི་སློབ་དཔོན་ཉིད་༎
ཁྲོལ་བུ་རུས་སྦལ་ཁོག་པ་ལ་༎
མཛད་པའི་ལས་ཡང་དེ་བཞིན་མཛད་༎
འཆི་མེད་རྡོ་རྗེའི་དཀྱིལ་འཁོས་དུ་༎
ཆེ་མཆོག་མ་མོ་དགོངས་པ་ནི་༎
དབུ་དགུ་ཕྱག་ཀྱང་བཅོ་བརྒྱད་གནས་༎
ཆེ་མཆོག་བདུད་རྩི་སྨན་ལ་དགོངས་༎
ཕྱག་ན་ཕྲ་མེན་མཁའ་འགྲོ་དང་༌༎
ཤུགས་འགྲོ་མ་མོ་འབར་མ་རྣམས་༎
ཆེ་མཆོག་ཆོསཉིད་དགོངས་པ་ནི་༎
སངས་རྒྱས་བཞི་བཅུ་རྩ་གཉིས་བསྣམས་༎
དབུ་ནི་ཉི་ཤུ་རྩ་གཅིག་ལ་༎
སངས་རྒྱས་བདུན་གསུམ་ཉི་ཤུ་གཅིག་། ཕྱག་ཀྱང་བཞི་བཅུ་རྩ་གཉིས་སོ་༎
ཞབས་བརྒྱད་རབ་ཏུ་རྣམ་པར་བཞུགས་༎
ལྗགས་ལས་ས་ནུ་ཧེ་རུ་ཀ་། དཀྱིལ་འཁོར་བདུན་བརྩེགས་རྣམ་པར་གསལ་༎
སྦྱོར་བ་བརྒྱད་ནི་འཇུ་འདུལ་གྱིས་༎
ལུས་དང་ངག་དང་ཡིད་དང་གསུམ་༎
སྐུ་གསུང་ཐུགས་སུ་རྣམ་པར་སྦྱང་༌༎
འབྱུང་བ་ལྔ་ཡི་ཐུགས་རྗེ་ལས་༎
མནྡལ་བརྒྱད་པའི་གཞུང་བཞིན་དུ་༎
དཔལ་དང་ལྡན་པའི་སྣོད་བཞག་སྟེ་༎
སྟོང་ལས་སྦྱར་བ་ཡེ་ནས་དག་། ཉི་ཟླ་གསལ་བའི་དཀྱིལ་འཁོར་དུ་༎
འབྲུ་དགུ་ཡེ་ཤེས་འཕྲོ་འདུ་ལས་༎
སྟོང་ཁམས་ཁྱབ་པའི་དོན་བྱས་ནས་༎
དུས་གསུམ་རྒྱལ་བ་མཆོད་པའི་ཕྱིར་༎
མུ་ཏིག་དཀར་པོ་དྲི་མེད་ལྟར་༎
སྒྲུབ་པ་པོས་ནི་ནན་ཏན་བྱའོ་༎
བདག་ཉིད་ཆེ་མཆོག་སྐུར་གནས་པས་༎
ཙིཏྟ་འབར་བའི་གཞལ་ཡས་ཁང་༌༎
ཡེ་ཤེས་སེམས་དཔའ་ཚོན་གང་བ་༎
ཐུགས་ཀར་རིན་ཆེན་ཟུར་བརྒྱད་ལས་༎
ཡིག་འབྲུ་ཐུགས་མཚན་འོད་དུ་འཕྲོས་༎
འགྲོ་བ་འདུལ་བའི་ཐུགས་ཀར་ཐིམ་༎
ཐུགས་ཉིད་འགྲོ་བའི་དོན་ལ་བསྐུལ་༎
ཞེ་སྡང་རྒྱུ་འབྲས་རྩད་ནས་བཅད་༎
སླར་འདུས་བདུད་རྩི་སྨན་ལ་ཐིམ་༎
མུ་ཏིག་དཀར་པོ་དྲི་མེད་ལྟར་༎
སྒྲུབ་པ་པོས་ཀྱང་ནན་ཏན་བྱའོ་༎
བདག་ཉིད་ཆེ་མཆོག་སྐུར་འགྱུར་ཏེ་༎
ལྗགས་ཀྱི་པདྨའི་གདན་སྟེང་དུ་༎
པདྨ་སེམས་དཔའ་ཚོན་གང་བ་༎
པདྨའི་༄༅༎
ཡིག་འབྲུ་གསུང་ལ་ཐིམ་༎
ཁྲོ་བོ་གསུང་གི་དབྱིག་ཏུ་གྱུར་༎
གསུང་ཉིད་འགྲོ་བའི་དོན་ལ་བསྐུལ་༎
འདོད་ཆགས་སྒྱུ་འབྲས་རྩད་ན་བཅད་༎
སླར་ཉིད་བདུད་རྩི་སྨན་ལ་ཐིམ་༎
སྨན་ཉིད་བདུད་རྩི་འོད་དུ་ཞུ་༎
པདྨ་རཀྟ་དྲི་མེད་ལྟར་༎
སྒྲུབ་པ་པོས་ནི་ནན་ཏན་བྱ་༎
བདག་ཉིད་ཆེ་མཆོག་ཧེ་རུ་ཀ་། དུང་ཁང་ཟླ་བའི་གདན་སྟེང་དུ་༎
བདེ་གཤེགས་སེམས་དཔའི་ཚོན་གང་ལ་༎
འཁོར་ལོའི་ཡིག་འབྲུ་སྐུ་ལ་ཐིམ་༎
སྐུ་ཉིད་འགྲོ་བའི་དོན་ལ་བསྐུལ་༎
གཏི་མུག་རྒྱུ་འབྲས་རྩད་ནས་བཅད་༎
སླར་འདུས་བདུད་རྩི་སྨན་ལ་ཐིམ་༎
སྨན་ཉིད་བྱང་ཆུབ་སེམས་སུ་ཞུ་༎
བཙོ་མ་ཞི་གར་བྲུབ་པ་ལྟར་༎
སྒྲུབ་པ་པོས་ནི་ནན་ཏན་བྱའོ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་།
འགྲོ་འདུལ་སྐུ་དང་སྐུ་གདུང་ཞབས་སུ་སྦྱོར་༎
སྐུ་གདུང་དབུ་དང་མཁའ་མཉམ་ཞབས་སུ་སྦྱོར་༎
བཛྲ་ཧེ་རུའི་དབུ་དང་བྷ་གར་སྦྱོར་༎
མཁའ་མཉམ་དབུ་དང་ཚེ་མཆོག་ཞབས་སུ་སྦྱར་༎
མཁའ་མཉམ་དབུས་ཞལ་ཆེ་མཆོག་གསང་བར་སྦྱོར་༎
ཆེ་མཆོག་ཕྱག་དང་ཕྱག་མཚན་ཞེ་གཉིས་སྦྱོར་༎
ས་ནུ་ཡེ་ཤེས་ཐབས་དང་ཤེས་རབ་སྦྱོར་༎
རྟ་མགྲིན་གསང་བའི་ཡུམ་བཞི་གཉིས་མེད་སྦྱོར་༎
སྦྱོར་མཚམས་བརྒྱད་ན་བདུད་རྩིའི་ཕོ་བྲང་བརྒྱད་༎
སྦྱོར་བ་བརྒྱད་བརྩེགས་ངེས་པ་དེ་ལ་རྫོགས་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་།
རང་བྱུང་རྩ་བ་ཆེ་མཆོག་གསལ་བ་ཡི་༎
ཐུགས་ཀར་ཉི་དཀྱིལ་རྡོ་རྗེ་འབྲུ་དགུ་བསྐོར་༎
འཕྲོ་འདུ་རང་བཞིན་མེད་ལ་བཟླས་བརྗོད་རླུང་༌༎
གུུ་ཧྱ་ཕྱག་རྒྱས་བར་ཆད་དབང་མི་གཏང་༌༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་།
བཟླས་བསྐུལ་གསུང་ཡིག་བདུད་རྩི་མཁའ་ལས་བབ་༎
མཁའ་ནས་ཤངས་བྲ་གསང་བའི་གསུང་དང་འདྲེས་༎
གསུང་ཉིད་བྱང་སེམས་དཀར་དམར་གཉིས་སུ་འཕྲོས་༎
རྟ་མགྲིན་སྦྱོར་མཚམས་ཐམས་ཅད་དབང་དུ་སྡུད་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
མཐེབ་སྲིན་རྟ་མགྲིན་ཡབ་ཡུམ་སྦྱོར་མཚམས་ནས་༎
འོད་འཕྲོས་ཕོ་བྲང་རྟ་མགྲིན་ཡབ་ཡུམ་གྱི་༎
ཐུགས་ཀར་ཕོག་པས་སྒལ་ཚིགས་རྟ་བརྒྱུད་དེ་༎
བྱང་སེམས་དཀར་དམར་བདུད་རྩི་ཉིད་དུ་གྱུར་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ལས་འོད་འཕྲོས་རྟ་མགྲིན་ཐུགས་ཀར་ཐིམ་༎
ཐུགས་ཀྱི་དབྱིངས་སུ་བྱང་སེམས་དཀར་དམར་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲི༔ཐ་༎
དེ་ལས་འོད་ཟེར་ཁ་དོག་ལྔ་རུ་འཕྲོས་༎
སྐུ་གདུང་འབར་བའི་ཐུགས་ཀྱི་དབྱིག་ཏུ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་འོད་འདུས་མེ་ལོང་ཧས་བཏབ་ཚུལ་༎
བཛྲ་ཧེ་རུའི་ཐུགས་ཀྱི་དབྱིག་ཏུ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་འོད་དཀར་སྲོག་ཐག་ལམ་མས་འཕྲོས་༎
དབུ་ཡི་གཙུག་ཏུ་མཁའ་མཉམ་བྷ་གར་འཁྱིལ་༎
ཨོམ་ཨཧཧུམ་བཛྲ་ཨ་མྲྀཏ་ཧུམ་ཧྲིཧཐ་༎
དེ་ནས་འོད་ཟེར་གྱེན་དུ་ཐུགས་ནས་ལྗགས་༎
གསང་བའི་ལམ་ཞུགས་ཐུགས་ཀར་འོད་དམར་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་ཕྱག་བརྒྱུད་༄༅༎
ཕྱག་མཚན་ཐུགས་ནས་འཕྲོས་༎
གཙུག་གི་རྟ་མགྲིན་ཡབ་ཡུམ་ཐུགས་ཀར་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་མར་སྤྲོས་ཕོ་བྲང་སྟེང་དུ་བབ་༎
རྟ་མགྲིན་སྒལ་བརྒྱུད་ཡུམ་མཁར་བདུད་རྩི་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་འོད་གཟུངས་ཐག་རྡོ་རྗེ་ལུ་གུ་རྒྱུད་༎
ཁོང་སེང་ནས་བརྒྱུད་རྣལ་འབྱོར་ཐུགས་བདུན་རྒྱས་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
རང་བྱུང་བརྒྱུད་ནས་གཟུངས་ཐག་བརྒྱུད་ཡིག་འཕྲོས་༎
རྟ་མགྲིན་ཡབ་ཡུམ་སྦྱོར་བའི་མཁའ་ལ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ལས་འོད་འཕྲོས་ས་ནུའི་མཁའ་གསང་ཐིམ་༎
ས་ནུ་ཡབ་ཡུམ་སྦྱོར་མཚམས་མཁའ་ལ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ལས་འོད་འཕྲོས་ཐུགས་ལས་ཕྱག་མཚན་འཕྲོས་༎
ཕྱག་དང་ཕྱག་མཚན་སྦྱོར་བྱས་སླར་ལ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་མར་བབས་ཞབས་བརྒྱད་དག་ནས་བརྒྱུད་༎
དབུ་ཞབས་སྦྱོར་བྱས་བྱང་ཆུབ་སེམས་སུ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
ཞབས་བརྒྱད་བྱང་སེམས་གསང་ལམ་ཞུགས་ནས་ནི་༎
གསང་བ་ཞབས་ཀྱི་སྦྱོར་བྱས་ལྗགས་ལ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་མར་བབས་པདྨའི་བྷ་གར་འདུས་༎
སྨིན་མཚམས་བྷ་གར་སྦྱོར་བྱས་དབུ་ལ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་མཁའ་མཉམ་ཞབས་བརྒྱུད་སྐུ་གདུང་དབུ་༎
དབུ་དང་ཞབས་ཀྱི་སྤྱོད་བྱས་དབུ་ལ་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
སྐུ་གདུང་སོ་སོའི་སྒལ་བརྒྱུད་ཞབས་ལ་བབ་༎
ཏ་ཀྲྀཏ་དབུ་དང་སྦྱོར་བྱས་ཐུགས་ཀར་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
ཁྲོ་བཅུའི་འོད་འདུས་རྟ་མགྲིན་གསང་བར་ཞུགས་༎
ཡུམ་གྱི་མཁར་འཕྲོས་ཕོ་བྲང་བདུད་རྩིར་འཁྱིལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
དེ་ནས་བདག་ཉིད་རང་བྱུང་ལྷ་ལས་འཕྲོས་༎
སྦྱོར་བ་བརྒྱད་ཀྱིས་སྒྲིབ་དག་ཆོས་སྐུར་གསལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
བདག་ཉིད་བདུན་བརྩེགས་གསལ་བའི་ཆེ་མཆོག་གི་། ཐུགས་ཀར་འབྲུ་གསུམ་བརྩེགས་པར་དགུ་པས་བསྐོར་༎
ལྕེ་སྟེང་དུ་ཡང་དེ་བཞིན་གསལ་བ་ནི་༎
ལྷུམས་སུ་ཞུགས་པ་ཞེས་ནི་དེ་ལ་བྱ་༎
བཟླས་པས་བསྐུལ་ཏེ་ལྗགས་སྟེང་ཡིག་འབྲུ་རྣམས་༎
མགུར་ལམ་བྱུང་ནས་ཐུགས་ཀའི་འབྲུ་ལ་ཐིམ་༎
བཟླས་པས་བསྐུལ་ཏེ་ཡི་གེ་ཕྲེང་བ་ཉིད་༎
གཟུངས་ཐག་བསྐྱོན་པ་ལྷུམས་ནས་བལྟམས་པའི་ཚུལ་༎
རྩ་བའི་བདུན་བརྩེགས་ཆེ་མཆོག་སྤྱི་གཙུག་གི་༎
རྟ་མགྲིན་ཐུགས་ཕོག་དགུ་པས་བསྐོར་བ་ལས་༎
སྦྱོར་མཚམས་མཁའ་ལ་འབྲུ་གསལ་བྱང་སེམས་བསྟིམ་༎
བརྒྱ་བྱིན་གྱིས་བླངས་སྐུ་ཁྲུས་གསོལ་བའི་ཚུལ་༎
རྟ་མགྲིན་ཉིད་ཀྱི་ཐུགས་ལས་ཡིག་འབྲུ་འཕྲོས་༎
ཆེ་མཆོག་ཐུགས་ཀར་རྡོ་རྗེ་དགུ་པས་བསྐོར་༎
དེ་ནས་རིམ་རྒྱུད་རྣམ་རྒྱལ་རིགས་ལྔ་སྟེ་༎
བདུན་ཐུགས་ཡིད་གསལ་གོམ་བདུན་བོར་བའི་ཚུལ་༎
རིགས་༄༅༎
ལྔའི་ཐུགས་ནས་དགུ་པ་ཕྱོགས་བཅུར་འཕྲོས་༎
འཁོར་འདས་ཀུན་ཏུ་ཏིལ་གོང་བཞིན་དུ་ཁྱབ་༎
བཟླས་པས་བསྐུལ་ཏེ་འཕགས་མཆོད་འགྲོ་དོན་བྱས་༎
འཁོར་འདས་ཡིག་འབྲུར་གྱུར་པ་རོལ་རྩེད་ཚུལ་༎
ཡིག་འབྲུ་སླར་འདུས་ཐུགས་ཀར་ཐིམ་གྱུར་ཏེ་༎
སྒལ་ཚིག་རྟ་བརྒྱུད་གསང་བའི་ལམ་ནས་བྱུང་༌༎
རང་བྱུང་སྦྱོར་མཚམས་བྱང་སེམས་ཡིག་འབྲུ་གཉིས་༎
བདུད་རྩི་བྱང་སེམས་ཞུ་བ་ཁབ་བཞེས་ཚུལ་༎
དེ་ནས་གྱེན་དུ་སྒལ་ཚིགས་རྟ་བརྒྱུད་དེ་༎
ཐུགས་ཀར་ཐིམ་ནས་ཡིག་འབྲུ་འོད་དུ་ཞུ་༎
གཟུངས་ཐག་ནས་བརྒྱུད་རྟ་མགྲིན་ཐུགས་ཀར་ཞུ་༎
རིམ་པར་ཆེ་མཆོག་དགྱེས་བསྟར་ལོངས་སྤྱོད་ཚུལ་༎
དེ་ནས་སྐུ་གསུམ་ཡབ་ཡུམ་མཁའ་ལ་འཕྲོས་༎
ཆར་གྱི་རྒྱུན་བཞིན་བབས་པ་རབ་བྱུང་ཚུལ་༎
སྣོད་ཀྱི་འཇིག་རྟེན་ཡུམ་གྱི་མཁའ་ནང་དུ་༎
དུག་རྣམས་བདུད་རྩི་གྱུར་པས་དཀའ་ཐུབ་ཚུལ་༎
དེ་ནས་སླར་འདུས་ཕྱོགས་བཅུའི་ཁྲོ་བོ་ནས་༎
བདུན་བརྩེགས་འཁོར་བཅས་བདུན་བརྩེགས་ངང་དུ་ཞུ་༎
འཕྲོ་འདུས་རང་བྱུང་རྩ་བ་གཉི་ག་ལ་༎
མགལ་མེ་ལྟ་བུར་བསྐོར་བ་ཆོས་འཁོར་ཚུལ་༎
སྣོད་བཅུད་བདུད་རྩིར་གྱུར་པས་སྐྱེ་ཤི་མེད་༎
དུག་ལྔ་བདུད་རྩི་གྱུར་པས་བདུད་བཏུལ་ཚུལ་༎
དེ་ལྟར་བདག་གཞན་དོན་རྫོགས་བཞི་མཐར་ཕྱིན་༎
སྤང་བླང་ཞེན་རྟོག་མེད་པས་སངས་རྒྱས་ཚུལ་༎
སྐུ་གསུང་ཐུགས་དང་ཡོན་ཏན་ཕྲིན་ལས་ལྔ་༎
སྐུ་ལྔ་ཡེ་ཤེས་སྐུ་གདུང་བགོས་པའི་ཚུལ་༎
ཨོམ་ཨཧཧུམ་བཛྲ་ཨ་མྲྀ་ཏ་ཧུམ་ཧྲིཧཐ་༎
བདུད་རྩི་བྱང་ཆུབ་སེམས་ནི་གཉིས་མེད་ཆོས་ཀྱི་སྐུ་ཡི་ཚུལ་༎
བྱིན་རླབས་བདེ་གཤེགས་ལོངས་སྤྱོད་རྫོགས་པའི་སྐུ་༎
སྤྲུལ་སྐུའི་མཛད་པ་བཅུ་གཉིས་མཐར་ཕྱིན་ནས་༎
སླར་འདུས་བདུད་རྩི་བུམ་པའི་ལུང་ལ་ཐིམ་༎
གཉིས་མེད་བདེ་ཆེན་བྱང་ཆུབ་སེམས་སུ་འཁྱིལ་༎
དུས་གསུམ་བདེ་གཤེགས་གཉིས་མེད་བྱང་ཆུབ་སེམས་༎
བདག་ཉིད་རང་བཞིན་དཀྱིལ་འཁོར་མཁའ་ལ་ཐིམ་༎
ཐབས་དང་ཤེས་རབ་བྱང་ཆུབ་སེམས་སུ་འཕྲོས་༎
ཐིག་ལེ་བྱང་ཆུབ་སེམས་ཀྱི་ངང་དུ་འཁྱིལ་༎
མཛད་པ་བཅུ་གཉིས་ཐིག་ལེ་འགྲོ་དོན་མཛད་༎
ཐུགས་ནི་བདུད་རྩི་ཆེན་པོའི་ངང་དུ་ཞུ་༎
བྱང་ཆུབ་སེམས་ནི་རྡོ་རྗེ་སེམས་དཔའི་སྐུ་༎
མེ་ལོང་ལྟ་བུའི་ཡེ་ཤེས་དཀར་ལ་འཁྱིལ་༎
དྲི་ཆེན་བདུད་རྩི་གསེར་མདོག་རྣམ་སྣང་མཛད་༎
ཆོས་ཀྱི་དབྱིངས་སུ་མངོན་པར་སངས་རྒྱས་ནས་༎
ཤ་ཆེན་ཨིནྡྲ་ནི་ལ་རིན་ཆེན་འབྱུང་༌༎
མཉམ་པ་ཉིད་ཀྱི་ཡེ་ཤེས་ཆེན་པོར་གསལ་༎
པདྨ་རཀྟ་སྣང་བ་མཐའ་ཡས་ཉིད་༎
སོ་སོར་ཀུན་ཏུ་རྟོག་པའི་ཡེ་ཤེས་ཤར་༎
དྲི་ཆུ་དོན་ཡོད་གྲུབ་པ་ལྗང་གུའི་མདོག་། བྱ་བ་གྲུབ་པའི་ཡེ་ཤེས་ཆེན་པོ་གསལ་༎
བདུད་རྩི་ཡེ་ཤེས་ཆེན་པོར་རང་ཤར་བས་༎
སྣོད་བཅུད་ཐམས་ཅད་དབྱིངས་སུ་ཡེ་ཤེས་ཤར་༎
དེ་ལས་མ་གཏོགས་སྣོད་བཅུད་གུད་ནས་མེད་༎
རྟོགས་པའི་ཀློང་ན་སངས་རྒྱས་དགོངས་པ་གསལ་༎
སོ་༄༅༎
སོའི་མཁའ་ལ་བདུད་རྩི་དབབ་པར་བྱ་༎
རུས་སྦལ་འགྲོས་ཀྱིས་དབབ་པར་བྱ་བ་ཡང་༌༎
རྩ་ཡི་དཀྱིལ་འཁོར་ནང་དུ་དབབ་པར་བྱ་༎
ལུས་ཁམས་བདུད་རྩི་ཆེན་པོའི་བཅུད་གནས་པ་༎
སྔགས་ཀྱི་ཡི་གེས་བྱིན་གྱིས་རབ་བརླབས་ནས་༎
སྙིང་པོ་རླུང་གིས་བསྐུལ་ལ་དབབ་པར་བྱ་༎
ཨོམ་ཨཧཧུམ་སརྦ་པཉྩ་ཨ་མྲྀ་ཏ་མེ་པྲ་བེ་ཤ་ཡ་ཕེམ་ཕེམ་ཕེམ་།
དཀྱིལ་འཁོར་རྣམས་སུ་བདུད་རྩི་བསྐྱིལ་བ་ཡང་༌༎
རྩ་ནས་དཀྱིལ་འཁོར་བཞི་ཡི་རྫིང་ཆེན་དུ་༎
སྲོག་ཤིང་གསུམ་གྱིས་བཅུད་ལ་བོར་བྱས་ནས་༎
ལུས་ཁམས་བདུད་རྩི་ཆེན་པོ་གནས་སུ་བསྐྱེལ་༎
གསང་བའི་སྔགས་ཀྱི་བྱིན་གྱིས་རབ་བརླབས་ནས་༎
སྙིང་པོ་རླུང་གི་གནས་སུ་བསྐྱིལ་བར་བྱ་༎
སྲོག་གི་རླུང་གིས་ནང་དུ་རབ་བསྐྱིལ་ཏེ་༎
རྩོལ་བའི་རླུང་གིས་ཕྱི་ནས་ནང་དུ་བསྡུས་༎
ས་ཡི་རླུང་གིས་མིག་གཡོ་བརྟན་པར་འཛིན་༎
ཆུ་ནི་ཞི་གནས་བདུད་རྩི་རྫིང་དུ་འཁྱིལ་༎
མེ་ཡི་རླུང་ནི་ལྷག་མཐོང་གནས་སུ་འཛིན་༎
རླུང་གི་རླུང་ནི་རྡོ་རྗེ་རྒྱ་གྲམ་བརྟན་༎
ཡོན་ཏན་བདུད་རྩི་གྲུབ་པའི་རྟགས་ཤར་བ་༎
བྱང་ཆུབ་སེམས་ཀྱི་འོད་ནི་རྡོ་རྗེའི་རྟགས་༎
དྲི་ཆེན་དྲི་ནི་རྣམ་པར་སྣང་མཛད་ལ་༎
མམ་ས་འཕེལ་བ་རིན་ཆེན་འབྱུང་ལྡན་གཙོ་༎
རཀྟའི་སྒྲ་ནི་སྣང་བ་མཐའ་ཡས་ཉིད་༎
དྲི་ཆུའི་དུ་བ་དོན་ཡོད་གྲུབ་པའི་རྟགས་༎
དམ་རྫས་ལྔ་འདུས་ལྷ་མོའི་གཟུགས་ཀྱང་སྟན་༎
འོད་ནི་རྣམ་པ་གཉིས་ལས་གྲུབ་པའི་སྐུ་༎
ཉི་ཟླ་སྐར་མ་འཇའ་ཚོན་དང་༌༎
འཕྲོ་འདུ་མེ་སྟག་ཡུད་ཙམ་ཟེར་༎
སྣང་བ་ཚ་ཚ་མར་མེའི་འོད་༎
བར་ཆོད་འོད་ནི་རྣམ་པ་གསུམ་དུ་སྣང་༌༎
སྨུག་ནག་མ་མོ་སྐྱ་འོད་རྒྱལ་པོ་དང་༌༎
ལྗང་དམར་ཀླུ་གཉན་ས་བདག་འབྱུང་པོ་ཀུན་༎
འོད་ཀྱི་དངོས་གྲུབ་བསྟིམ་ནས་ལེན་ཐོབ་པ་༎
འབྲས་བུ་ལྷུན་གྱིས་གྲུབ་པའི་རིག་འཛིན་ཐོབ་༎
བར་ཆད་ཉམས་གྱི་ཕྱག་རྒྱས་རང་དོན་སད་༎
བྱུང་ན་བསྲུང་ཞིང་བཟློག་པར་བྱའོ་༎
དྲི་ནི་ཞིམ་གྱུར་དངོས་གྲུབ་རྫས་ལ་བསྡུ་༎
ཚེ་ལ་དབང་བའི་རིག་འཛིན་འགྲུབ་པར་འགྱུར་༎
བསེ་དྲི་བྲག་སྲིན་དྲི་ཏྲེ་ཏྲི་ཏི་ཡང་བར་དུ་གཅོད་༎
སད་པ་བཞི་ཡི་བར་ཆད་བསྲུང་བར་བྱ་༎
མང་དུ་འཕེལ་བ་དངོས་གྲུབ་ཐ་མ་ཉིད་༎
ནན་ཏན་བྱས་ན་ཚེ་ཡི་དངོས་གྲུབ་འགྲུབ་༎
གྲུབ་པའི་སྒྲ་དང་བར་ཆད་གྲུབ་སྒྲ་གཉིས་༎
གོ་དང་མི་གོ་གོ་བའི་སྒྲ་དགུ་འབྱུང་༌༎
སངས་རྒྱས་ཆོས་དང་དགེ་འདུན་དང་༌༎
མངོན་ཤེས་བྱང་སེམས་བདུད་བཞི་འཕམ་༎
ཕ་རོལ་ཕྲིན་ལས་ཕྱིར་མི་ལྡོག་། དངོས་གྲུབ་བླངས་ཤེས་བསྟིམ་པར་བྱ་༎
མི་གོ་འབྱུང་བ་རྔ་སྒྲ་སོགས་༎
གང་ཡང་དངོས་གྲུབ་བླང་བ་ནི་༎
ཕྱག་རྒྱ་ཆེན་པོའི་རིགའཛིན་འགྲུབ་༎
དུ་བའི་རྟགས་ནི་རྣམ་པ་བདུན་༎
རྡོ་རྗེ་འཁོར་ལོ་རིན་ཆེན་དབྱིབས་༎
པདྨ་རལ་གྲི་ལྕགས་ཀྱུ་དང་༌༎
མཆོད་རྟེན་དབྱིབས་འབྱུང་ཧུམ་གིས་རྡུབ་༎
ཕྱག་རྒྱ་ཆེན་པོ་རིག་འཛིན་འགྲུབ་༎
ལྷ་མོ་ལྷ་དང་བར་ཆད་གཟུགས་༎
བར་ཆད་གཟུགས་མཛེས་དྲི་མི་ཞིམ་༎
ལྷ་མོ་མཆོད་རྟེན་༄༅༎
ལྟ་བུུ་དང་༌༎
ལྷ་མོ་དངོས་དང་རིག་འཛིན་འགྲུབ་༎
བདུད་རྩི་ཆེན་པོའི་ཕྲིན་ལས་བརྩམ་པ་ཡང་༌༎
བར་ཆད་བསྲུང་དང་མ་གྲུབ་སྤོགས་པ་དང་༌༎
དངོས་གྲུབ་བླང་དང་དབང་རྣམས་བསྐུར་བ་དང་༌༎
ཡོན་ཏན་འབྲས་བུ་ལས་མཐར་ཕྱིན་པར་བྱེད་༎
བར་ཆད་བདུད་རྣམས་རབ་ཏུ་བསལ་བ་ཡང་༌༎
དང་པོ་ལམ་ལ་འཇུག་པ་རྣམས་༎
འཇིག་རྟེན་མི་ཆོས་བར་གཅོད་བསྲུང་༌༎
ལམ་ལ་ཞུགས་པར་གྱུར་པ་རྣམས་༎
ཕྱི་རོལ་བདུད་ཀྱི་བར་ཆད་བསྲུང་༌༎
ལམ་དྲུག་ཅུང་ཟད་བརྟན་གྱུར་ན་༎
བདུད་སྟོབས་འཕེལ་བའི་བར་གཅོད་བསྲུང་༌༎
སེམས་བརྟན་ལམ་དུ་གྱུར་པ་ན་༎
ཏིང་ངེ་འཛིན་གྱི་བར་གཅོད་བསྲུང་༌༎
སད་པ་བཞི་ཡིས་བསྲུང་བར་བྱའོ་༎
ཉམས་ཀྱི་སད་དང་ཏིང་འཛིན་སད་༎
སྔགས་དང་ལྷ་གྲུབ་སད་པ་ཡིས་༎
བར་གཅོད་བསྲུང་བར་བྱའོ་༎
རྫས་ཀྱིས་སྤོ་སྦ་དང་ཏིང་འཛིན་སྔགས་༎
རྩལ་ཤུགས་ཕྱུང་ནས་འབད་པར་བྱ་༎
ཐུན་མོང་དངོས་གྲུབ་གྲུབ་ཆེན་བརྒྱད་༎
མཆོག་གིས་སྐུ་གསུམ་ས་ལ་འགྲོ་༎
སློབ་མའི་ཚོགས་རྣམས་མ་ལུས་ལ་༎
ནུས་པའི་དབང་ལྔ་བསྐུར་བ་ཡང་༌༎
བུམ་པ་རྡོ་དྲིལ་ཅོད་པན་མིང་༌༎
བདུད་རྩི་བུམ་པ་སྤྱིར་བཞག་བསྐུར་༎
ཟབ་མོའི་དབང་གསུམ་བསྐུར་བ་ཡང་༌༎
བདུད་རྩིའི་རྫས་ནི་ལྕེ་ལ་བསྟིམ་༎
གསང་དབང་ཤེས་རབ་ཡེ་ཤེས་དང་༌༎
བདེ་བ་ཆེན་པོའི་མན་ངག་སྦྱིན་༎
ཚེ་འདིར་ནད་མེད་འབྱོར་པ་འཕེལ་༎
མཁའ་འགྲོ་མཆོད་པའི་མཐུ་ལས་བྱུང་༌༎
ཕྱི་མར་ཏིང་འཛིན་ས་ཐོབ་པ་༎
དྲང་སྲོང་མཉེས་པའི་མཐུ་ལས་བྱུང་༌༎
མཐར་ཐུག་སངས་རྒྱས་འབྲས་ཐོབ་པ་༎
སྐུ་དང་གསུང་དང་ཐུགས་དང་གསུམ་༎
མི་ཟད་རྒྱན་གྱི་འཁོར་ལོ་འགྲུབ་༎
སངས་རྒྱས་མཆོད་པའི་མཐུ་ལས་བྱུང་༌༎
བདུད་རྩི་ཆེན་པོའི་ཕྲིན་ལས་མཆོག་། ཉན་ཐོས་རང་རྒྱལ་བྱང་སེམས་ཀྱིས་༎
འབུམ་གྱི་ཆར་ཡང་མི་ཉེ་བས་༎
ཤིན་ཏུ་བརྩོན་པས་འབད་པར་བྱའོ་༎
བདུད་རྩི་ཆེན་པོའི་འཁོར་ལོ་འབར་བའི་རྒྱུད་ལས་།
བདུད་རྩི་གོང་བུ་གཅིག་པའི་ལེའུ་སྟེ་དྲུག་པའོ
༎ ༎ དེ་ནས་རྡོ་རྗེ་སྙིང་པོ་ལ་སོགས
འཁོར་རྣམས་ཀྱིས་བཅོམ་ལྡན་འདས་ལ་བསྐོར་བ་བྱས
ནས་བརྗོད་པ་། བཅོམ་ལྡན་འདས་ནི་ཀུན་མཁྱེན་མཛོད་༎
ཆོས་སྐུ་དྲི་མེད་སྙིང་པོ་ལས་༎
གཟུགས་སྐུ་གཉིས་སུ་སྣང་བར་མཛོད་༎
ས་བཅུའི་བྱང་ཆུབ་སེམས་དཔའ་རྣམས་༎
ལོངས་སྤྱོད་རྫོགས་པའི་སྐུར་སྣང་བ་༎
ཤེས་བྱའི་དྲི་མ་དག་པར་མཛད་༎
འགྲོ་དྲུག་སེམས་ཅན་ཐམས་ཅད་ལ་༎
སྤྲུལ་སྐུའི་མཛད་པ་མཐར་ཕྱིན་པས་༎
ལས་དང་ཉོན་མོངས་སྒྲིབ་པ་སྦྱོང་༌༎
འབྲས་བུ་སངས་རྒྱས་ས་ལ་འདྲེན་༎
སྐུ་གསུམ་དོན་ལྡན་ཆེ་བའི་ལྷ་༎
སྟོན་པ་ཁྱོད་ལ་ཕྱག་འཚལ་འདུད་༎
བདུད་རྩི་ཆེན་པོའི་བསྒྲུབ་པའི་རྒྱུ་༎
སྣོད་ཀྱི་འཇིག་རྟེན་ཞིང་ཁམས་སུ་༎
བཅུད་ཀྱི་སེམས་ཅན་འཁོར་བ་རྣམས་༎
ཤིང་རྟའི་འཁོར་ལོ་ལྟ་བུར་འཁོར་༎
སྣོད་ལས་བྱུང་བ་སྐྱོབས་པའི་༄༅༎
སྨན་༎
བཅུད་ལས་བྱུང་བ་རྩ་བའི་སྨན་༎
བདུད་རྩི་ཆེན་པོ་རབ་འབར་བས་༎
འཁོར་ལོ་འབར་བའི་རྒྱུད་ཆེན་འདི་༎
བདག་ཅག་རྣམས་ཀྱིས་ངེས་བཟུང་ནས་༎
ལྷ་མིས་འཛིན་པརབསྒྲུབ་པར་བྱ་༎
ཞེས་རྗེས་སུ་ཡི་རང་ངོ་༎
བདུད་རྩི་ཆེན་པོ་འཁོར་ལོ་འབར་བའི་རྒྱུད་ལས
ཡོངས་སུ་གཏད་ཅིང་བཟུང་ནས་རྗེས་སུ་ཡི་རང
བར་བསྟན་པར་བསྟན་པའི་ལེའུ་སྟེ་བདུན་པའོ་༎
༎ བདུད་རྩི་ཆེན་པོ་འཁོར་ལོ་འབར་བའི་རྒྱུད
རྫོགས་སོ་༎། ། རྒྱ་གར་གྱི་མཁན་པོ་བི
མ་ལ་མི་ཏྲ་དང་བོད་ཀྱི་ལོཙྪ་བ་གཉག
